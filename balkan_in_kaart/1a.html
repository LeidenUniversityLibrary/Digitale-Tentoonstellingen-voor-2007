<!DOCTYPE HTML PUBLIC "-//W3C//DTD HTML 4.0 Transitional//EN">

<html>
<head>
	<title>Balkan in kaart</title>
<!--- stylesheet --->
<link rel="STYLESHEET" type="text/css" href="../css/style.css">
<link rel="STYLESHEET" type="text/css" href="../css/default.css">
<script language="JavaScript" src="../js/index.js"></script>
<script language="JavaScript" src="../js/browser_stylesheet.js"></script>
<script language="JavaScript" src="../js/printbug.js"></script>
<script language="JavaScript" src="../js/functiondetect.js"></script></head>

<body leftmargin=0 topmargin=0 marginwidth="3" marginheight="0" bgcolor="White" onLoad="detect()">


<table width="480" border="0" cellspacing="0" cellpadding="0">
<tr valign="top">
<td class="small">
<a href="http://www.bibliotheek.universiteitleiden.nl" class="small" target="_top">Bibliotheken</a>
<img border="0" src="../images/slash.jpg" width="3" height="8">
<a href="https://www.bibliotheek.universiteitleiden.nl/bijzondere-collecties/tentoonstellingen" class="small" target="_top">Tentoonstellingen</a>
<img border="0" src="../images/slash.jpg" width="3" height="8"> Balkan in kaart</td>
  </tr>


  <tr>
    <td class="small">
    </td>
  </tr>
  <tr>
    <td>
    </td>
  </tr>
  <tr>
    <td>
      <!--- INHOUD --->
      <a name="top"></a>



      <!--- 4 VERSCHILLENDE KOPJES --->
        	<!---<div class="faculteitsonderdeel">Faculteitsonderdeel</div>--->
        	<!---<div class="hoofdstuk"></div>--->
        <div class="hoofdstuk"><br>
          Balkan in kaart</div>
<p><i>Tentoonstelling van 4 september tot 16 oktober 2003 in de Universiteitsbibliotheek<br>
Samenstelling: Harrie Teunissen en John Steegh</i></p>
        

      
      
      <br><b><a href="Inleiding.html#I">Inleiding</a></b>
      <p><b><a href="object1.html">Tentoonstelling</a></b><br>
      <br>
      <a href="Begeleidend_esssay.html"><b>
      Inhoud begeleidend essay</b></a></p>
      &nbsp;
      
      <hr>
        

      
      
      Begeleidend essay 2 
      
      <hr>
      <br>2.&nbsp; Politieke en militaire grenzen van vijf eeuwen Balkan<br>
      <br>
      <a name="a">
      A. Habsburgers versus Ottomanen</a><br>
      <br>
      <i><a name="1">Habsburg</a></i>
      <br>
      De geopolitieke geschiedenis van ‘Balkan in kaart’ begint met de
      strijd tussen de ‘universeel monarch’ keizer Karel V en de
      ‘schaduw van God op aarde’ sultan Soleiman. De rivaliteit tussen de
      grote veelvolkerenrijken van de Habsburgers en de Ottomanen domineert de
      Balkan tot in de 19e eeuw. Maar voordat we deze verwikkelingen schetsen,
      herinneren we aan de opkomst van beide rijken. Het hertogdom Oostenrijk
      vormt slechts één van de landen die de Habsburgers verwerven in het
      gebied van de oostelijke Alpen en de Donau. Ze worden bekend als het
      Oostenrijkse Huis nadat boeren hen verdrijven uit hun in het huidige
      Zwitserland gelegen stamslot (1386). De dynastie gaat een grote rol spelen
      in het Heilig Roomse Rijk der Duitse Natie. In 1273 is Rudolf van Habsburg
      voor het eerst door de keurvorsten gekozen tot Rooms-Koning, maar pas
      in 1452 wordt Frederik III door de paus tot keizer gekroond. Voortaan
      staan Habsburgse keizers aan het hoofd van het Rooms-Duitse Rijk tot zijn
      ontbinding in 1806. Hoewel deze titel aan de dynastie ook elders in Europa
      groot prestige verschaft, zijn hun erflanden hun machtsbasis. Deze liggen
      voor een deel zelfs buiten het Rooms-Duitse Rijk. Het huis vergroot zijn
      macht door strategische allianties, vaak via huwelijken, met name met de
      Bourgondische en Spaanse dynastieën. Door premature sterfgevallen en
      kinderloze huwelijken erft Karel V naast de Oostenrijkse erflanden ook
      de Nederlanden (behalve Gelre), Aragon met Sardinië en Zuid-Italië en
      Castilië met zijn koloniën in de Nieuwe Wereld. In 1522 vertrouwt Karel
      de hertogdommen Oostenrijk, Stiermarken, Karinthië, Krain en Tirol toe
      aan zijn broer Ferdinand, maar hij blijft keizer tot 1556. Ferdinand I
      vergroot zijn invloed door te trouwen met de zuster van de koning van
      Hongarije en Bohemen. Als zijn schoonbroer bij Mohács tegen de
      Ottomanen sneuvelt (1526), wordt Ferdinand als zijn opvolger gekozen, maar
      door die nederlaag heeft hij alleen feitelijk gezag over het zogeheten
      koninklijke Hongarije: een brede halvemaan­vormige bufferzone, van Kroatië
      via Slowakije naar Roethenië. Tegenspelers van Karel en Ferdinand op
      het Europese toneel zijn Frankrijk en het Ottomaanse Rijk, dat inmiddels
      de Balkan veroverd heeft.<br>
      <br>
      <i><a name="2">Ottomanen</a></i>
      <br>
      De nomadische strijders van de Osmanli’s vestigen rond 1300 hun macht
      tussen het Byzantijnse en het Seldsjoekse rijk in Klein-Azië. Het
      Ottomaanse
      Rijk ontwikkelt zich voorspoedig aan de zuidzijde van de Zee van Marmara
      met Bursa als eerste hoofdstad. In 1353 steken ze de Dardanellen over. Ze
      spelen handig in op de strijd tussen Byzantijnen onderling, tussen
      Constantinopel en Servische vorsten en tussen deze laatsten en hun
      Macedonische
      vazallen. Daardoor kunnen ze in een halve eeuw het gebied veroveren
      tussen Constantinopel en Albanië en serven en bulgaren onderwerpen.
      Hadrianopolis wordt in 1365 Edirne, de tweede Ottomaanse hoofdstad. Dan
      stokt de expansie: Tamerlan valt in 1402 Anatolië binnen, Ottomaanse
      prinsen voeren onderling strijd, er is albanees verzet onder Skanderbeg
      en Hongaars verzet onder Hunyadi. Maar met de komst van Mehmet II de
      Veroveraar keert het tij. De Ottomanen nemen in 1453 Constantinopel in,
      als Istanboel hun definitieve hoofdstad. Daarna onderwerpen ze Zuid-Griekenland, 
      annexeren Bosnië, interveniëren in Walachije en Moldavië:
      sedertdien Ottomaanse vazalstaten. Venetië verliest het Griekse eiland
      Euboea, de Genuezen worden verjaagd van de Krim en het Kanaat van de
      Tataren komt onder Ottomaanse suzereiniteit. Sultan Soleiman I verslaat
      als gezegd in 1526 de Hongaren bij Mohács. Hij belegert Wenen (1529),
      tevergeefs. Na dit (eerste) beleg volgt een wapenstilstand, waarna
      Hongarije
      in drieën wordt gedeeld. Ottomaans Hongarije bestrijkt nu bijna heel
      het huidige Hongarije met Oost-Slavonië en de Banaat in het zuiden en
      Zuid-Slowakije in het noorden. Ten slotte is er in het oosten nog het min
      of meer autonome Hongaarse prinsdom Transsylvanië, onder Ottomaanse
      suzereiniteit. Dit is het einde van de Ottomaanse expansie in Centraal-
      Europa. De sultan annexeert nog wel het kustgebied van Moldavië. De
      Ottomanen domineren nu de Zwarte Zee. Al vroeg in de 16e eeuw hebben
      Ottomaanse legers ook Syrië, Palestina, Egypte en Mesopotamië veroverd.
      De heerschappij van Soleiman de Prachtlievende (1520-1566) vormt het
      hoogtepunt van het Ottomaanse Rijk. Aan de vijandigheden tussen
      Ottomanen en Habsburgers komt pas na zijn dood met het Verdrag van Edirne
      (1568) een eind. De vrede houdt tot 1593.<br>
      <br>
      <i><a name="3">Strijd om de hegemonie</a></i>
      <br>
      Inmiddels is Rudolf II (1576-1612) aangetreden. Zijn programma is simpel:
      interne vrede als voorwaarde om Hongarije te veroveren en zo het
      Habsburgse
      Huis weer glans te geven. Aan zijn hof in Praag spreekt men over een
      ‘nieuwe kruistocht’ en de keizer neemt contact op met de sjah van
      Perzië,
      vijand van de Ottomanen, opdat die hen vanuit het oosten aanvalt.
      Ondertussen
      dringt de Franse koning bij de sultan aan op actie tegen de Habsburgers.
      Een incident op de Kroatisch-Bosnische grens (zie nr. 14) is aanleiding
      voor de Dertienjarige Oorlog (1593-1606). De prins van Transsylvanië en
      de vorsten van Walachije en Moldavië weigeren aan de Ottomaanse
      campagne deel te nemen, kiezen zelfs de Habsburgse kant. Ook de serviërs
      denken van deze situatie te kunnen profiteren en komen in opstand tegen de
      Porte. Zo breidt de oorlog zich uit. Het reguliere christelijke leger is
      aangevuld met duizenden vrijwilligers die afkomen op kruistocht en buit.
      Ook het Ottomaanse leger omvat naast janitsaren, cavalerie en lokale
      garnizoenen veel vrijwilligers vanwege djihad en buit. Na tien jaar oorlog
      is de balans voor beide kampen mager. De Ottomanen hebben Walachije,
      Moldavië en Servië weer onder controle; in Slavonië en Hongarije zijn
      nog enkele forten in hun handen. De Habsburgers hebben het grootste deel
      van Hongarije en Transsylvanië in hun macht. De aanvankelijk
      enthousiaste hongaarse adel raakt echter verbitterd omdat keizerlijke
      troepen optreden als wereldlijke arm van de Contrareformatie, dit terwijl
      lutheranen en calvinisten in de steden en onder grootgrondbezitters in
      de meerderheid zijn. De Hongaarse Rijksdag breekt daarom in 1604 met de
      Habsburgers, en István Bocskay weet de keizerlijken uit Transsylvanië te
      verdrijven. In 1605 wordt deze gereformeerde hongaar de nieuwe vorst van
      dit gebied met een relatieve meerderheid van orthodoxe roemeense
      lijfeigenen en een minderheid van lutherse saksen. Hij staat onder de
      suzereiniteit van de islamitische sultan. De adel in het Habsburgse deel
      van Hongarije keert na concessies inzake autonomie en
      godsdienstvrijheid terug in het keizerlijke kamp. De oorlog heeft de
      geopolitieke verhoudingen op de Balkan nauwelijks veranderd. Wel hebben
      grote verliezen beide rijken uitgeput. Vandaar dat bij het vredesverdrag
      van Szitvatorok in 1606 de sultan voor het eerst met de keizer op voet
      van gelijkheid onderhandelt.<br>
      <br>
      <i><a name="4">Middellandse Zee</a></i>
      <br>
      Het oostelijk deel van de Middellandse Zee vormt in de 16e en 17e eeuw het
      toneel voor de machtsstrijd tussen het Ottomaanse Rijk en de republiek
      Venetië (zie nr. 10). Venetië poogt handelsrelaties met de Oriënt in
      stand te houden door systematisch rijkdom, diplomatie en zeemacht in te
      zetten. Van de lagunestad zelf, via de Dalmatische kust, de Ionische
      eilanden, Kreta en Cyprus tot de Levant heerst het over een reeks
      pleisterplaatsen voor zijn galeien. Sultan Selim II zint echter ook hier
      op hegemonie en verovert met de Ottomaanse vloot in 1570-1571 Cyprus. Als
      reactie hierop ontstaat een Heilige Liga tussen doge, paus en Spaanse
      koning. De vloot staat onder leiding van Don Juan van Oostenrijk. Oktober
      1571 weet deze Liga de Ottomanen in de beroemde zeeslag bij Lepanto te
      verslaan (zie ook nr. 13). Het militaire effect van die grote nederlaag
      blijft beperkt, de Ottomaanse vloot wordt snel herbouwd. De ideologische
      betekenis van deze christelijke overwinning na eeuwen van terugtocht
      voor een triomferend islamitisch rijk is wel groot. In de historische
      mythe van Europa krijgt ‘Lepanto’ het karakter van een keerpunt
      vergelijkbaar met ‘Poitiers’ (732). Venetië knoopt overigens spoedig
      nieuwe lucratieve betrekkingen aan met de Porte. En de Ottomaanse expansie
      stokt meer door decadentie en corruptie die vanaf het hof in Istanboel
      naar buiten uitzaait.<br>
      <br>
      Tegen 1640 lopen de handelsbetrekkingen opnieuw spaak, vooral doordat
      piraterij om buit en slaven over en weer uit de hand loopt. Zeerovers van
      Algiers maken voor de Ottomanen het westelijke deel van de Middellandse
      Zee onveilig en Venetië knijpt een oogje dicht voor de rovers van Malta.
      In 1644 kaapt een eskader uit Malta enkele rijk beladen Ottomaanse schepen
      en brengt die naar het Venetiaanse Kreta. De weigering van de autoriteiten
      om de grote buit terug te geven vormt een casus belli. In 1645 zeilt een
      vloot naar Kreta, en de Ottomanen veroveren bijna het hele eiland. De
      Grieks-orthodoxe meerderheid geniet onder de Ottomanen een grotere
      autonomie
      dan voorheen. Omdat Venetië vanuit zee Candia (Iraklio) weet te
      bevoorraden,
      kan dit machtige fort pas in 1669 ingenomen worden. Het verlies van deze
      laatste militaire en commerciële voorpost op de route naar de Oriënt is
      een zware slag. Het mislukken van het tweede Ottomaanse beleg van Wenen
      (1683) biedt de republiek echter de gelegenheid bruggenhoofden op de
      Peloponnesos te veroveren. De volgende decennia probeert zij haar
      historische
      positie in dit deel van Griekenland opnieuw op te bouwen.<br>
      <br>
      <i><a name="5">De mislukking van het tweede beleg van Wenen en haar gevolgen</a></i>
      <br>
      Nadat kundige grootviziers uit de Köprülü-familie het gezag van het
      Ottomaanse Rijk hebben hersteld, volgt de tweede aanval op Wenen. De
      paus brengt een Heilige Alliantie tussen Oostenrijk, Polen, Venetië en
      Rusland tot stand. Het beleg mislukt (zie nr. 16), vooral doordat een
      leger onder aanvoering van de Poolse koning Jan Sobieski de keizerlijken
      te hulp komt. De sultan staat nu tegenover de Habsburgse keizer in
      Hongarije, Bosnië en Servië, de Poolse koning in Oekraïne, Venetië op
      de Dalmatische kust en de Peloponnesos en tsaar Peter de Grote bij de Krim.
      Het belangrijkste front is dat in Hongarije en op de Balkan. Pest en
      Noord-Hongarije worden in 1684 veroverd. Boeda, ‘schild van de islam’,
      valt in 1686, de Hongaarse vlakte een jaar later, in 1688 valt Belgrado.
      In Walachije onderhandelen de keizerlijken met de bojaren over de
      voorwaarden waaronder die zich willen onderwerpen aan de suzereiniteit van
      de keizer. Habsburgse legers dringen ook Bosnië binnen en trekken de
      vallei van de Morava in tot Niš. Zij beloven serven, albanezen,
      macedoniërs en bulgaren de politieke en religieuze vrijheden die ze
      vroeger genoten zouden hebben onder de Hongaarse kroon. Er breekt
      inderdaad een grote opstand van de servische bevolking uit, onder leiding
      van de orthodoxe patriarch van Pe&#263;, waarbij moslims worden afgeslacht
      en waardoor de keizerlijken Vidin, Skopje en Prizren kunnen bezetten.
      Zomer 1690 gaat de Porte tot de tegenaanval over en herovert Niš en
      Belgrado. Uit angst voor represailles volgen duizenden christelijke
      families de Habsburgse troepen op hun terugtocht; zo ontstaat een
      servisch centrum in Zuid-Hongarije. De pogingen van sultan Mustafa II om
      het gebied benoorden de Donau te heroveren falen. In een tegenaanval
      wordt bij verrassing Sarajevo veroverd. Nu pas is de tijd rijp voor
      onderhandelingen. Bij het verdrag van Karlowitz (1699) erkent de sultan
      de heerschappij van de Habsburgers over Hongarije en Kroatië en hun
      suzereiniteit over Transsylvanië. De Banaat ten noorden van de Donau
      blijft deel van het Ottomaanse Rijk, en de sultan houdt suzereiniteit
      over Walachije en Moldavië (zie nr. 17). Wel moet hij voortaan aan
      katholieken godsdienstvrijheid en aan Oostenrijkse kooplui handelsvrijheid
      toestaan. Zo kan Wenen ook binnen het Ottomaanse Rijk een rol van
      betekenis gaan spelen.<br>
      <br>
      <i><a name="6">Consolidatie van de grens</a></i>
      <br>
      De vrede duurt 16 jaar, tot Istanboel de Peloponnesos herovert. Onvrede
      van orthodoxen over de katholieke bemoeienis en Venetiaanse belastingdruk
      maken het de Ottomanen makkelijk. Wenen verhindert echter een verdere
      neergang van Venetië. Augustus 1715 lijden de Ottomanen een grote
      nederlaag
      en ze verliezen Timi&#351;oara en Belgrado. Bij het Verdrag van Passarowitz
      (1718) houdt Oostenrijk de veroverde gebieden. Wenen krijgt bovendien
      het recht om consuls aan te stellen binnen het rijk van de sultan. De
      Habsburgers lijken nu de Balkan te domineren, maar in feite gaat het hier
      om een tijdelijk bestand. In 1737 neemt Wenen opnieuw de wapens op,
      meegesleept
      door grootse plannen van Rusland. Servische boeren steunen de keizerlijken
      om Niš in te nemen en Montenegro helpt ze om een groot deel van Bosnië
      te veroveren (zie nr. 18). Maar de Ottomanen slaan terug en heroveren
      Belgrado, waar in 1739 vrede wordt gesloten. De Habsburgers moeten recent
      veroverde gebieden weer verlaten. De grens van de ‘Dar al-Islam’ ligt
      de komende eeuw bij de Sava en de Donau. Om haar grens met het Ottomaanse
      rijk te verdedigen creëert de Oostenrijkse kroon in de 18e eeuw het
      instituut van de ‘Militärgrenze’. In die grenszone krijgen kolonisten
      eigen grond en vee; daarvoor moeten ze één op elke drie weken militaire
      dienst vervullen. Terwijl boeren elders nog in horigheid leven, genieten
      deze kolonisten-soldaten een bevoorrechte status. Zo blijven ze loyaal aan
      Wenen. In de 18e en 19e eeuw bestaan de ‘Grenzer’ van Slavonië
      (1702-1878), Kroatië (1737-1878) en de Banaat (1742-1872) voornamelijk
      uit serven en kroaten, weggetrokken uit het Ottomaanse Rijk. Aan de
      Karpatengrens
      van Transsylvanië (1764-1851) liggen hongaarstalige troepen en vooral
      roemeense kolonisten, die voor het eerst politieke rechten genieten.<br>
      <br>
      <i><a name="7">Rusland</a></i>
      <br>
      Tsaar Peter de Grote verovert in 1696 de havenstad Azov, eerste basis van
      de Russische vloot aan de Zwarte Zee. In 1711 roept hij, gesteund door de
      prinsen van Moldavië en Walachije, op tot een opstand van orthodoxe
      christenen op de Balkan. Maar als zijn leger optrekt naar de Donau,
      vlucht de roemeense bevolking de bergen in. De Ottomaanse tegenaanval
      drijft hem terug en dwingt tot onderhandelen. De Russen moeten Azov weer
      opgeven en hun forten aan de benedenloop van de Dnjepr ontmantelen; ze
      zijn terug bij af. Deze eerste Russische veldtocht naar het zuiden heeft
      twee consequenties voor de Balkan. In Moldavië en Walachije worden de
      onbetrouwbaar gebleken prinsen vervangen door nieuwe vazallen,
      gerekruteerd uit de griekse of vergriekste elite en genoemd naar de
      christelijke Phanarwijk van de Ottomaanse hoofdstad. Zo begint de
      periode waarin rijke kooplieden en aristocraten zich inkopen als vorsten:
      de phanarioten (1711- 1821). Aan de andere kant van de Balkan, in het
      bergachtige Montenegro, waar de Ottomaanse verovering nooit voltooid is en
      de oproep tot opstand wel gehoor vindt, verwerft tsaar Peter met subsidies
      de positie van garant. Voortaan fungeert dit staatje in wezen als een
      Russisch protectoraat, ofschoon het tribuut aan Istanboel blijft
      betalen. In 1736 verklaart Sint-Petersburg, na een geheim akkoord met
      Wenen, de Porte opnieuw de oorlog. Het Russische leger trekt de Krim
      binnen, verovert Ia&#351;i in Moldavië en staat op het punt Walachije
      binnen te vallen als het bericht krijgt van het Verdrag van Belgrado (zie
      hiervoor). De sultan weet nu de opmars naar het zuiden te stoppen en mede
      dankzij diplomatieke druk van Frankrijk trekken de Russen zich eind 1739
      opnieuw terug uit de veroverde gebieden.<br>
      <br>
      Dertig jaar later stuurt Catharina de Grote aan op nieuwe campagnes tegen
      de zwakke sultans. Russische troepen bezetten Ia&#351;i en Boekarest en
      verslaan de Ottomanen in de Dobroedsja. De tsarina stuurt haar vloot uit
      de Oostzee naar de Middellandse Zee. Deze maakt een opstand op de
      Peloponnesos mogelijk en doet een Ottomaanse vloot bij Izmir verloren
      gaan. Toch veranderen de machtsverhoudingen niet. Catharina slaagt er in
      1771 in de Krim onder haar suzereiniteit te brengen en het Verdrag van
      Kütchük-Kainardie (1774) legitimeert de bezetting van enkele havens, maar
      Moldavië
      en Walachije moet zij weer ontruimen. Zij mag wel een orthodoxe kerk in
      Istanboel bouwen, symbool van de Russische protectie over de orthodoxe
      christenen in het Ottomaanse Rijk. Rusland verwerft ook handelsprivileges,
      consulaten en een forse vergoeding voor oorlogsschade. Omdat Oostenrijk
      zich afzijdig heeft gehouden van deze oorlog, verzet Istanboel zich niet
      tegen de annexatie van de Boekovina door de keizer. Catharina blijft
      echter ontevreden, zij wil de heerschappij over de hele noordkust van de
      Zwarte Zee; de Russen bezetten in 1778 opnieuw de Krim. Nu de route naar
      Constantinopel open lijkt te liggen, ontwikkelt de tsarina een groots
      plan om samen met de Habsburgse keizer ‘de Turken’ uit Europa te
      verdrijven. De Ottomaanse sultan wordt steeds meer gezien als ‘de
      zieke man van Europa’. De kern van de bevrijde gebieden zou gevormd
      moeten worden door een nieuw Grieks-orthodox rijk met Constantinopel als
      hoofdstad. Haar tweede kleinzoon, Constantijn, zou daar soeverein worden
      over Thracië, Macedonië, Noord-Griekenland en Bulgarije. De
      Habsburgers zouden het grootste deel van de westelijke Balkan moeten
      bevrijden; Oltenië, Servië, Epirus, Bosnië-Herzegovina en de
      Dalmatische kust. Venetië kan schadeloos gesteld met de Peloponnesos,
      Kreta en Cyprus. Moldavië en Walachije moeten als Dacië verenigd een
      bufferstaat vormen tussen Oostenrijk en Rusland. De oorlog ter realisatie
      van dit ‘griekse plan’ begint in 1787: Russische troepen lopen
      Ottomaanse grensforten onder de voet (zie nr. 19) en keizerlijken nemen
      Belgrado, Niš en Boekarest in. Hoewel Engeland en Pruisen zich verzetten
      tegen de verdeling van Europees Turkije, noopt vooral de Franse Revolutie
      tot een strategische wending. Keizer Leopold sluit augustus 1791 vrede met
      de Porte op basis van de oude territoriale toestand, een half jaar later
      moet ook Catharina de vrede tekenen. De Ottomanen erkennen haar gezag
      over Oekraïne. Voortaan vormt de Dnjestr de grens van Rusland met het
      Ottomaanse Rijk.<br>
      <br>
      <i><a name="8">Napoleontische tijd</a></i>
      <br>
      Napoleons nieuwe strategie: mobilisatie van een nationaal leger, snelle
      militaire operaties en zelfverzorgende troepen, dwingt ook zijn
      tegenstanders tot militaire hervormingen. De oorlog in Europa veegt in
      1797 de Republiek Venetië van de kaart en luidt in 1806 het Heilig
      Roomse Rijk uit. Voor de Balkan is vooral van belang dat Istrië, Dalmatië,
      Ragusa (Dubrovnik), Hoog-Karinthië, Krain (West-Slovenië), Triëst en
      Kroatië ten zuiden van de Sava in 1809 deel worden van het Franse
      Keizerrijk. In deze Illyrische Provincies wordt in het noorden duits en
      aan de kust italiaans gesproken, maar voor het eerst zijn de slaven in
      de meerderheid. Zij worden welwillend bejegend door het moderne bestuur
      in Ljubljana. Na Napoleon annexeert Oostenrijk deze gebieden, maar het
      Franse intermezzo vormt later in de 19e eeuw een vertrekpunt voor het
      ‘illyrisme’, een beweging van slovenen en kroaten die de eenheid van
      de zuid-slaven voorstaat. In 1806 laait ook de strijd weer op tussen de
      Russen en de Ottomanen. Dit leidt 1812 tot de annexatie van Bessarabië
      (Moldavië tussen de Dnjestr en de Proeth).<br>
      <br>
      In Europees Turkije ontstaan eind 18e eeuw rond Vidin, Scutari en Ioánnina
      een soort feodale staten binnen het Ottomaanse Rijk waar de autoriteit van
      de sultan een formaliteit is. De bekendste figuur is de albanese despoot
      Ali Tepelena, tussen 1788 en 1822 pasja van Ioánnina, het commerciële
      en culturele centrum van Epirus. Handig laverend in de machtsstrijd tussen
      Napoleon en de Ottomanen weet hij Zuid-Albanië en Thessalië te
      beheersen.
      Door wegen, waterwerken en vestingen aan te leggen versterken Ali en
      zijn zonen hun heerschappij over deze albanees-griekse en christelijk-islamitische 
      gebieden. Na het Congres van Wenen (1815) kan Mahmud II
      proberen de controle van het centrum over de pasja’s te herstellen.
      Nadat hij Anatolië in het gareel heeft gebracht is de Balkan aan de
      beurt. In 1821 stuurt de sultan een leger naar Epirus. Twee jaar later
      valt Ioánnina en is Ali Pasja dood. Toch keert de rust niet weer op de
      Balkan: in datzelfde 1821 breekt de Griekse revolutie uit en in Servië
      woedt weer strijd voor autono­mie.<br>
      <br>
      <a name="b">
      B. Opkomst van de natiestaten</a><br>
      <br>
      <i><a name="9">Servië</a></i>
      <br>
      De eerste Servische opstand, in 1804 begonnen, weet Belgrado te veroveren.
      Ene Karageorge roept zich daar uit tot erfelijk vorst (1808). In 1812
      erkent
      de sultan Servië’s autonomie, maar het jaar daarna wordt Belgrado
      bloedig heroverd. In 1815 begint een nieuwe opstand geleid door Miloš
      Obrenovi&#263;. Onder Russische druk accepteren de Ottomanen dat Servië
      een vazalstaat wordt met eigen leger en landdag, maar ook een Turkse
      gouverneur en zeven garnizoenen. Na een interventie van het Russische
      leger wordt in 1829 het Servische grondgebied naar het zuiden vergroot en
      Miloš door de sultan als erfvorst erkend. Het culturele centrum ligt
      echter in ‘Hongaars Servië’ en servische en kroatische schrijvers
      komen één literaire taal overeen in cyrillisch én latijns schrift. Miloš
      wordt vanwege zijn despotisch optreden door constitutionalisten
      bekritiseerd en moet in 1839 aftreden. Hij wordt opgevolgd door de zoon
      van Karageorge; in de 19e eeuw betwisten de twee dynastieën elkaar vaak
      de macht. In de landdag staan ‘conservatieven’ en ‘liberalen’
      tegenover elkaar. Tijdens de revolutie van 1848, als de Hongaarse opstand
      tegen Wenen ook tegenover een servo-kroatische volksbeweging komt te
      staan, neemt Servië een onpopulaire neutraliteit in acht. Hetzelfde
      gebeurt tijdens de Krimoorlog van 1853-1856, als de Russen Moldavië en
      Walachije binnenvallen, terwijl de sultan steun krijgt van Britten en
      Fransen. De Servische leiders willen voorkomen dat het nog kleine land
      door Oostenrijk of Rusland opgeslokt wordt. Op de Balkan zelf lijkt de
      ineenstorting van het Ottomaanse Rijk een kwestie van tijd. Vandaar dat
      minister Ilija Garašanin zijn ‘project’ voor Servië als kern van
      een Zuid-Slavisch rijk concentreert op Europees Turkije. Hij werkt samen
      met Montenegro en steunt vooral zuid-slaven in Bosnië, Herzegovina, de
      streek tussen Servië en Montenegro, Macedonië en Zuidwest-Bulgarije in
      hun strijd tegen het Ottomaanse juk. Deze gespannen situatie tussen
      vazalstaat en suzerein balanceert op de rand van oorlog. Europese
      grootmachten moeten herhaaldelijk tussenbeide komen. Het resultaat is
      dat in 1862 de ‘turkse’ bevolking (ook moslims van andere herkomst
      en taal worden zo genoemd) de steden, en iets later de Ottomaanse
      garnizoenen
      Servië verlaten. Wel gaat prins Michael van Servië naar Istanboel om
      eer te bewijzen aan zijn sultan. Servië slaat voortaan zijn eigen munten,
      tekent eigenmachtig verdragen en vergroot zijn propaganda-inspanningen.
      De Ottomaanse vlag naast die van Servië op de citadel van Belgrado en het
      jaarlijkse tribuut aan de Porte zijn de symbolische resten van
      Ottomaanse suzereiniteit. In 1875 breekt in Herzegovina een door Serviërs
      en Montenegrijnen gesteunde boerenopstand uit, die naar Bosnië
      overslaat. Het is het startsein voor een internationale crisis die pas met
      het Verdrag van Berlijn (1878) een einde neemt. Bij dat verdrag neemt de
      Dubbelmonarchie het bestuur van Bosnië-Herzegovina over en mag een
      garnizoen legeren in de corridor van Novi Pazar, tussen Servië en
      Montenegro. Deze versterking van de Oostenrijks-Hongaarse macht maakt
      voorlopig een einde aan de mogelijkheid van een Servisch-Kroatische unie,
      en de Servische expansie wordt voortaan in plaats van naar de Adriatische
      Zee in zuidelijke richting geleid. In een geheim verdrag van 1881 tussen
      Wenen en Belgrado wordt nadrukkelijk bepaald dat Oostenrijk- Hongarije
      een eventuele Servische expansie naar de vallei van de Vardar zal steunen.<br>
      <br>
      <i><a name="10">Griekse opstand</a></i>
      <br>
      Het doel van de Philiki Etairia is Griekse onafhankelijkheid. Het is een
      in 1814 door kooplieden in Odessa opgericht geheim genootschap, naar het
      voorbeeld van de vrijmetselarij. Uit heel de griekse wereld worden leden gerecruteerd voor de<br style="PAGE-BREAK-BEFORE: always" clear="all">
      gewapende ‘bevrijding van het moederland’. Het ideaal is een nieuw Byzantijns rijk, maar met republikeinse instituties
      in plaats van de vroegere autocratie. Bron van inspiratie zijn de liederen
      en projecten van Rigas Velestinlis (zie nr. 20), die ideeën van de Franse
      Revolutie op de Balkan verbreidt tot zijn executie in 1798. De phanarioot
      Ypsilantis, adjudant van tsaar Alexander, geeft in maart 1821 het
      signaal tot de opstand door met een legertje vanuit Rusland Moldavië
      binnen te vallen. De lokale bevolking identificeert de invallers echter
      met het onderdrukkende regime van hun phanarioten-vorsten, vazallen van de
      sultan, en steunt de strijd niet. Hooggestemde verwachtingen om ook
      servisch en bulgaars sprekende orthodoxen voor de zaak te winnen
      stranden op groeiende irritatie over de griekse kerkelijke en culturele
      hegemonie. Ofschoon de hoofdmacht van de Ottomaanse troepen in Epirus
      tegen Ali Pasja vecht, worden Ypsilantis’ ongeoefende troepen,
      waaronder een brigade van achthonderd studenten, in juni in een mum van
      tijd door ervaren janitsaren in de pan gehakt. Door het nieuws van deze
      even heldhaftige als dwaze onderneming en geruchten over Russische steun
      daarvoor slaat in de Peloponnesos de vlam in de pan: de opstand der
      Grieken. Na moordpartijen over en weer moeten de Ottomanen zich
      terugtrekken op de kuststeden. De guerrillatactieken van de klefts
      (tegelijk rovers en rebellen) en de behendigheid van hun zeevaarders
      blijken doorslaggevend voor Grieks succes. De oecumenische patriarch van
      Constantinopel, binnen het Ottomaanse Rijk verantwoordelijk voor het ge­drag
      van de orthodoxe christenen ten opzichte van de sultan, wordt paaszondag
      1821 opgehangen. Nieuws van de opstand roept enthousiaste reacties op bij
      een deel van de publieke opinie in West-Europa. Comités zamelen geld in
      voor vrijheidsstrijders en slachtoffers, vooral na berichten over de
      massaslachting van christenen op Chios (april 1822). Vrijwilligers trekken
      naar het strijdgebied; de bekendste is wel de dichter Lord Byron. Sommigen
      van hen raken gedesillusioneerd als ze ontdekken dat deze Grieken weinig
      gemeen hebben met de nobele figuren uit het klassieke Athene van Pericles.<br clear="all">
      <br>
      De eerste successen van de Griekse opstand leiden in 1823 tot een
      voorlopige
      regering en een liberale grondwet. Vetes ontaarden echter snel in
      burgeroorlog.
      Vroegere kleft-leiders domineren de ‘democratische’ partij van boeren
      en vissers, de ‘aristocratische’ partij vecht voor notabelen en
      scheepseigenaren. Dwars daarop staat de kloof tussen Europees geklede
      nationalisten die ‘moderne’ instellingen willen importeren, en
      ‘christelijke turken’ die hun dracht uit de Ottomaanse tijd en
      Grieks-orthodoxe tradities koesteren. Terwijl de opstandelingen
      onderling ruziën verslechtert de militaire situatie dramatisch. Sultan
      Mahmud II vindt in zijn nominale vazal Mehmet Ali, heerser van Egypte, een
      machtige medestander om de Griekse rebellie neer te slaan. Tegen de
      belofte van een groot deel van de buit stuurt die zijn zoon Ibrahim Pasja
      met een vloot naar Kreta, waar hardhandig de orde wordt hersteld. Als hij
      in 1825 ook de Peloponnesos keihard aanpakt wenden de wanhopige Grieken
      zich tot de grootmachten. De filhelleense beweging weet de aarzelingen
      van Europese conservatieve regeringen te overwinnen en eind 1827 vindt
      bij Navarino de laatste grote zeeslag van zeilschepen plaats. De
      Brits-Russisch-Franse vloot vernietigt daar de Turks-Egyptische. De
      Ottomaanse positie raakt verder verzwakt als in 1828 opnieuw oorlog met
      Rusland uitbreekt, Ottomaanse troepen moeten nieuwe tegenslagen
      incasseren. De interventie van de grootmachten maakt een onafhankelijk
      Griekenland onvermijdelijk, maar met welke staatsvorm en binnen welke
      grenzen? Twee rivaliserende nationale vergaderingen zijn intussen
      overeengekomen om Kapodistrias te benoemen tot eerste president van
      Griekenland. Als oudminister van de tsaar heeft hij echter weinig op met
      de liberaal getinte grondwet. Hij acht de Grieken nog niet in staat tot
      zelfbestuur. Ook zijn opstelling ten gunste van de boeren bij de verdeling
      van het door turken verlaten land stuit op grote weerstand bij inheemse
      leiders van de opstand. Hoewel zijn autoritaire regime tijdelijk de orde
      herstelt, komt de anarchie weer boven als hij in 1831 in de hoofdstad
      Nauplion wordt vermoord.<br>
      <br>
      Inmiddels hebben de grootmachten beslist dat Griekenland een monarchie
      moet worden. In 1832 valt hun keuze op de zeventienjarige tweede zoon van
      de koning van Beieren, die een jaar later wordt ingehaald als koning Otto
      I. Griekenland bestaat dan uit de Peloponnesos, het vasteland tot de lijn
      van Arta in het westen naar Volos in het oosten en enkele eilanden in de
      buurt. Nieuwe hoofdstad is Athene, een slaperig dorp, gedomineerd door de
      ruïnes van het Parthenon. Deze keuze symboliseert de culturele oriëntatie
      van de nieuwe staat op het grootse klassieke verleden. De regering staat
      voor de opgave een staat op poten te zetten en een gemeenschappelijke
      Griekse identiteit te vormen die de traditionele loyaliteiten van familie,
      geboortedorp en regio overstijgt. De bevolking omvat nog niet éénderde
      van de griekstaligen, en grote griekse commerciële centra in Smyrna,
      Saloniki en Constantinopel, liggen nog in het Ottomaanse Rijk. Deze
      spanning tussen ‘autochthons’ en ‘heterochtons’ ligt ten grondslag
      aan het messianistische project van de griekse hereniging. De ‘Megali
      Idea’, de droom dat Griekenland twee werelddelen, vijf zeeën en twee
      hoofdsteden (Athene en Constantinopel) kent, wordt de dominante ideologie
      van de nieuwe staat. Aandacht voor de bevrijding van de Ottomaanse
      grieken maakt echter de beperkte politieke vrijheid in eigen huis pijnlijk
      duidelijk. Als het succes van de Italiaanse eenheidsstrijd jonge Grieken
      ertoe aanzet dit voorbeeld te volgen, trapt de koning op de rem. Zijn
      prestige was al ondermijnd door zijn katholicisme en het ontbreken van een
      troonopvolger. Bovendien wordt hij omringd door politici die zich vooral
      om hun cliëntèle bekommeren. Een soldatenopstand, de roep om een nieuwe
      grondwet en het wegvallen van de steun van de grootmachten dwingen Otto
      Griekenland in 1862 te verlaten. Hij wordt opgevolgd door George van
      Denemarken, de kandidaat van Engeland, dat in 1864 de Ionische eilanden
      aan Griekenland afstaat. Kort daarop beheerst de kwestie-Kreta de
      Griekse agenda. Daar breekt in 1866 een opstand uit en wordt de eenheid
      van het eiland met Griekenland geproclameerd. Vrijwilligers schieten
      Kreta te hulp, maar de grootmachten verhinderen dat Griekenland de
      opstand steunt. Ottomaanse troepen kunnen de rebellie bloedig
      onderdrukken; wel moet de sultan onder druk van de grootmachten
      hervormingen op het eiland doorvoeren.<br>
      <br>
      <i><a name="11">Oostenrijk-Hongarije</a></i>
      <br>
      Ook het Habsburgse Rijk, waar duitstaligen sinds de 18e eeuw in de
      minderheid
      zijn, kraakt in zijn voegen door ‘het ontwaken van de nationaliteiten’.
      De burgerlijke revolutie van 1848 die in de meeste grote Europese staten
      woedt, zet ook het autocratische karakter van het Oostenrijkse
      keizerrijk en daarmee de cohesie van deze veelvolkerenstaat op losse
      schroeven. De Hongaarse opstand tegen Wenen kan alleen met hulp van
      Russische
      troepen worden onderdrukt. Door de Italiaanse eenwording verliest de
      keizer Lombardije en Venetië, en na de nederlaag tegen de Pruisen (1866)
      wordt Oostenrijk buiten de Duitse eenwording gehouden. Het jaar daarop
      krijgt Hongarije met de Dubbelmonarchie grote autonomie. Dit ‘compromis’
      gaat ten koste van de positie van de kroaten en van de roemenen in
      Transsylvanië. Istrië en Dalmatië vallen onder het Oostenrijkse
      keizerrijk,
      de rest van het huidige Kroatië onder het koninkrijk Hongarije. De
      kroaten
      in dit koninkrijk houden een eigen landdag en zijn autonoom op het gebied
      van onderwijs, godsdienst en rechtspraak. Voor buitenlandse politiek,
      leger en financiën zijn ze afhankelijk van het Hongaarse parlement. De
      eerste jaren lijken veelbelovend, zo sticht gouverneur Ivan Mažurani&#263;,
      een groot kroatisch dichter, in 1874 de universiteit van Zagreb. Maar als
      de dubbelmonarchie in 1878 overgaat tot de bezetting van
      Bosnië-Herzegovina
      worden voorrechten van de kroatische ‘Grenzer’ opgeheven en wordt een
      politiek van magyarisering gevoerd. Dit drijft de kroaten naar de idee van
      eenheid der zuidslaven. Belangrijk pleitbezorger daarvan is bisschop
      Josip Štrosmajer, voorstander van een verzoening tussen katholieken en
      orthodoxen.<br>
      <br>
      <i><a name="12">Transsylvanië</a></i>
      <br>
      De verhoudingen in Transsylvanië (Erdély in het hongaars, Siebenbürgen
      in het duits en Ardeal in het roemeens) blijven ook na opname in het
      Habsburgse
      Rijk (1699) problematisch. Onder de nieuwe gouverneur blijft de landdag
      een belangrijke politieke rol spelen. Hierin zijn drie ‘naties’
      vertegenwoordigd: hongaren die zich hier in de 10e eeuw vestigden en
      wier adel de regio domineert, zogenaamde ‘Saksen’, in feite kolonisten
      uit het Duitse Rijnland en uit Brabant die in de 13e eeuw naar de
      bovenloop van de Olt trokken, en hongaars sprekende ‘Szeklers’ van
      duistere herkomst; mogelijk zijn het gemagyariseerde Khazaren, door
      Hongaarse vorsten belast met de verdediging van de Karpatengrens. Zeker
      vanaf de 18e eeuw zijn roemeense walachen relatief de grootste
      bevolkingsgroep, maar als horige boeren en lijfeigenen zijn ze in de
      landdag niet vertegenwoordigd. Of deze verre nazaten van geromaniseerde
      stammen uit Dacië in de vroege Middeleeuwen ook in Transsylvanië
      woonden, blijft heftig omstreden tussen Hongaarse en Roemeense
      nationalisten, te meer daar documenten ontbreken en archeologische
      vondsten meerduidig zijn. Transsylvanië kent na 1699 vier ‘religiones
      acceptae’: katholieken, lutheranen, calvinisten en unitariërs (arianen).
      Het orthodoxe christendom van de roemenen wordt gedoogd als ‘religio
      tolerata’. Statusverbetering voor roemenen lijkt aanvankelijk slechts
      mogelijk door over te gaan naar de Geünieerde Kerk. Deze erkent de
      suprematie van de paus, maar behoudt haar liturgische en kerkelijke
      tradities, zoals gehuwde popes. Het opleidingsniveau van de geestelijkheid
      neemt wel enorm toe, waarmee tevens de grondslag is gelegd voor een nieuw
      roemeens zelfbewustzijn. In 1769 krijgt de Grieks-orthodoxe Kerk
      eindelijk een legale status, diverse geünieerden keren nu terug. De
      Katholieke Kerk blijft echter bevoorrecht. Een grote boerenopstand tegen
      grootgrondbezit (1783), in bloed gesmoord, is wel aanleiding voor
      afschaffing van lijfeigenschap, maar niet van onbetaalde herendiensten.<br>
      <br>
      Tegen 1800 wint onder roemeens sprekenden in Transsylvanië het inzicht
      veld dat men een aparte natie vormt met een eigen geschiedenis die
      teruggaat
      tot de Daciërs in het Romeinse Rijk. De eigen taal moet, ondanks de vele
      slavische leenwoorden, niet meer met cyrillische maar met latijnse letters
      geschreven worden. Pogingen om in de landdag als vierde natie erkend te
      worden lopen spaak op hardnekkig verzet van de Hongaarse adel. In 1791
      verschijnt het ‘Supplex Libellus Valachorum’. Hierin verzoeken ‘de
      deemoedige en steeds getrouwe onderdanen van de natie der Walachen in
      Transsylvanië’ hun keizer om het onrecht ongedaan te maken dat de
      oudste natie van Transsylvanië niet meetelt. De landdag weigert hieraan
      mee te werken. Dit politieke steekspel herhaalt zich in 1804 en 1834.
      Veel roemenen zien in het revolutiejaar 1848 een kans om hun eisen
      kracht bij te zetten. Zij raken daarbij op gespannen voet met het
      programma van de Hongaarse opstand, die een vereniging van Transsylvanië
      met Hongarije voorstaat. Vandaar dat tijdens de burgeroorlog deze
      roemenen aan de kant van Oostenrijkers (en Russen) vechten bij de
      onderdrukking van die opstand. Transsylvanië valt daarna weer
      rechtstreeks onder Wenen, beloning voor de steun blijft evenwel uit. Met
      de afschaffing van herendiensten wordt 1854 een begin gemaakt en de Geünieerde
      en later ook de Orthodoxe Kerk krijgen eigen metropolieten in
      Transsylvanië. Pas in 1863 vindt de roemeense natie erkenning in de
      landdag. Veel gevolgen heeft dit echter niet meer, want het
      Oostenrijks-Hongaarse compromis van 1867 maakt een einde aan de autonomie
      en deelt Transsylvanië in bij het koninkrijk Hongarije. De regering in
      Boedapest heft de categorie ‘naties’ op en voert na 1875 een politiek
      van magyarisering. Een nationalistische Roemeense partij, in 1881
      opgericht, verzet zich hiertegen, maar wordt drie jaar later verboden. Zij
      kan haar activiteiten pas in 1905 hervatten.<br>
      <br>
      <i><a name="13">Roemenië</a></i>
      <br>
      Als gezegd poogt Ypsilantis in 1821 vanuit Moldavië de orthodoxen van de
      Balkan aan te zetten tot een revolte tegen de Porte. Tegelijkertijd begint
      Tudor Vladimirescu vanuit het westen van Walachije zijn nationale en
      sociale boerenopstand tegen de phanariotenvorst in Boekarest. De
      Ottomaanse troepen herstellen snel de orde, maar met het phanarioten­regime is het
      afgelopen. Rusland en de Porte vervangen het in 1826 door een condominium
      waarbij gekozen autochtone vorsten goedkeuring behoeven van sultan en
      tsaar. Na de oorlog tussen Russen en Ottomanen van 1828-1829 geldt de
      verkiezing van de vorsten voor het leven. Ook de grondwetten van
      Walachije en Moldavië moeten nu door Sint-Petersburg en Istanboel
      goedgekeurd
      zijn voordat ze aan het standenparlement (waar adellijke groot­grondbezitters
      domineren) worden voorgelegd. Beide landen blijven echter door Russische
      troepen bezet tot de betaling van de Ottomaanse oorlogs­schuld in 1834.
      De formatie van de nieuwe regimes vindt in die periode plaats. Ook daarna
      regeren de prinsen onder toezicht van Russische consuls. Formeel zijn
      Walachije en Moldavië vazalstaten van het Ottomaanse Rijk, feitelijk
      zijn het Russische protectoraten. De onlusten van 1848 slaan ook over naar
      beide vorstendommen. In Ia&#351;i weet de vorst de opstand zonder
      bloedvergieten in te dammen, maar in Boekarest moet de vorst instemmen
      met een revolutionaire regering die staat voor volkssoevereiniteit,
      persvrijheid en afschaffing van standen en herendiensten. Vier maanden
      later verdrijven Russische en Ottomaanse troepen de revolutionairen en
      keert men in beide landen terug naar het systeem van benoemde vorsten. De
      nationale en liberale ideeën en de eis te breken met de macht van de hoge
      adel laten zich echter niet zo makkelijk verdringen. De wens tot
      vereniging van beide vorstendommen wint duidelijk terrein. Dat blijkt ook
      uit de zelfbenaming. Een voorbeeld: eeuwen lang noemen inwoners van
      Moldavië zichzelf Moldaviërs en niet Roemenen, al weten ze natuurlijk
      dat hun taal en tradities nauw verwant zijn met die van de bewoners van
      Walachije. In de eerste helft van de 19e eeuw wordt de term Roemeen in
      toenemende mate gebruikt, maar pas tegen het midden van die eeuw verdringt
      de Roemeen de Moldaviër van de eerste plaats. In Bessarabië (het
      huidige Moldova) noemen roemeens sprekenden zich trouwens nog steeds
      Moldaviërs.<br>
      <br>
      Als de Russen in 1853 opnieuw beide landen binnenvallen, steunen Frank­rijk
      en Engeland de sultan. Na de Krimoorlog moet Rusland de Donau­monding
      weer afstaan aan het Ottomaanse Rijk, en Moldavië krijgt ten noorden van
      de Donau toegang tot de Zwarte Zee. Het Russische protectoraat is
      voorbij en in beide landen worden de verkiezingen van 1857 gewonnen door
      de ‘unionisten’ die één Roemenië willen. Op de Conventie van
      Parijs opteren de Europese grootmachten echter voor het compromis van de
      ‘Verenigde Vorstendommen’. Elk land kent zijn eigen vorst en regering,
      wel worden bestuur en rechtspraak op elkaar afgestemd en hun legers
      opereren onder één chefstaf. Het standenparlement maakt plaats voor een
      assemblee, met kiesrecht op basis van inkomen en geletterdheid. In 1859
      kiezen beide parlementen, unaniem, dezelfde vorst, voor het leven:
      Alexandre Ion Cuza. De Porte legt zich in 1861 bij dit voldongen feit
      neer. Cuza introduceert in hoog tempo hervormingen in onderwijs, handel en
      staatsinrichting om het land te moderniseren en zijn eenheid te vergroten.
      Ook voert hij nieuw burgerlijk en strafrecht in naar het voorbeeld van
      de Code Napoléon. Zijn liberale regering nationaliseert het
      grootgrondbezit van de buitenlandse kloosters, zoals van Athos, en
      verenigt en verzelfstandigt de Orthodoxe Kerk. Het latijnse schrift komt
      in de plaats van het cyrillische, het metrieke stelsel wordt ingevoerd.
      Onderwijs en cultuur zijn, althans voor de bovenlaag, sterk frans georiënteerd.
      Cuza botst echter met de conservatieve meerderheid van het parlement
      over zijn plannen om de grond te herverdelen ten gunste van de boeren.
      Hij ontbindt het parlement en houdt een referendum over een herziene
      grondwet die de vorst de macht geeft zonodig per decreet hervormingen door
      te voeren. Zo komt een half miljoen families in het bezit van meer dan 2
      miljoen hectaren. Helaas worden de voordelige effecten grotendeels
      tenietgedaan door de snelle bevolkingsgroei. Zijn autoritaire
      regeerstijl en zijn chaotisch privéleven vervreemden Cuza van de
      liberalen. Een monsterverbond van conservatieven en liberalen dwingt hem
      in 1866 afstand te doen van de troon.<br>
      <br>
      Ion Bra&#355;ianu, sleutelfiguur in het Roemeense politieke krachtenveld,
      weet Karl von Hohenzollern-Sigmaringen, familie van de Duitse keizer, over
      te halen Cuza als erfelijk vorst op te volgen. Deze Carol I blijft
      katholiek, en zijn vrouw luthers, maar hun kinderen zullen orthodox
      opgevoed worden. Een nieuwe grondwet garandeert de burgerrechten en kent
      aan de monarch verregaande macht toe. De Orthodoxe Kerk wordt nu vrijwel
      staatskerk en Roemenië is voortaan de officiële naam. De vorst, en vele
      Roemenen met hem, ervaren de vazaliteit aan de sultan als een vernederend
      anachronisme. Als in 1877 de tsaar, naar aanleiding van een bloedbad in
      Bulgarije, opnieuw oorlog tegen de sultan voert, scharen Carol I en de
      liberale regering van Bra&#355;ianu zich aan zijn zijde. Bij Verdrag van
      Berlijn (1878) wordt de onafhankelijkheid van Roemenië internationaal
      geregeld. Het land moet wel afstand doen van zijn oude verbinding met de
      Zwarte Zee, maar in ruil daarvoor pikt het de Dobroedsja in. In 1881 wordt
      Carol I gekroond, hij blijft koning van Roemenië tot zijn dood in 1914.
      De ‘Dacische projecten’ van de 19e en begin 20e eeuw willen alle
      roemeense gebieden bijeenbrengen in een Groot-Roemenië, van de Dnjestr
      tot de Tisza (zijrivier van de Donau). Toch blijft tot 1918 het
      uiteenvallen van Oostenrijk-Hongarije bijna niet voorstelbaar. De meeste
      Transsylvaanse roemenen zien daarom een autonoom Transsylvanië binnen
      een Habsburgse federatie, eventueel samen met de roemeense bevolking van
      de Boekovina en de Banaat, als een realistischer perspectief dan een
      utopisch project van eenwording met de Verenigde Vorstendommen Moldavië
      en Walachije, of na 1866 met Roemenië.<br>
      <br>
      <i><a name="14">De ‘zieke man van Europa’</a></i>
      <br>
      Het Ottomaanse Rijk krijgt in de 19e eeuw te maken met ernstige crises. De
      machtsstrijd tussen de sultan en zijn Egyptische gouverneur overschaduwt
      de problemen op de Balkan. Mehmet Ali valt in 1831 Syrië binnen, en nog
      hetzelfde jaar jagen de soldaten van zijn zoon het Ottomaanse leger bij
      Konya op de vlucht. Onderhandelingen lopen vast, maar Russische troepen
      verhinderen een Egyptische opmars naar de Bosporus. Sultan en tsaar
      tekenen
      een achtjarig defensieakkoord. Voortaan staat de ‘zieke man van
      Europa’ hoog op de diplomatieke agenda’s in Europa. De Griekse
      onafhankelijkheid
      en de Egyptische crisis hebben de zwakte van het rijk blootgelegd, en
      met het akkoord dreigt Rusland toegang te krijgen tot de Middellandse
      Zee. Engeland en Frankrijk, verwikkeld in koloniale wedijver, zijn beducht
      voor een ondermijning van hun posities. Ook Oostenrijk vreest groeiende
      Russische invloed via de panslavistische beweging op de Balkan. Voor de
      Europese grootmachten bepaalt de ‘oosterse kwestie’ de toekomst van
      het Ottomaanse Rijk. Zij zoeken naar politieke oplossingen die
      tegemoetkomen
      aan de nationalistische bewegingen en hun eigen ambities bevredigen
      zonder het bestaan van het Ottomaanse Rijk ter discussie te stellen: dat
      zou het Europese machtsevenwicht verstoren. Ook intern nemen de
      tegenstellingen toe. Integratie met het kapitalistische wereldsysteem
      versterkt
      de positie van christelijke handelaren, industriëlen en bankiers binnen
      het rijk. Anderzijds pogen sultan Mahmud II en zijn opvolgers met
      militaire, bestuurlijke en fiscale hervormingen de centrale staat te
      versterken. Hierdoor raakt de Ottomaanse maatschappij geleidelijk
      gepolariseerd tussen de voornamelijk islamitische militair-bureaucratische
      elite en de groeiende christelijke bourgeoisie. Centraal in de
      hervormingen van Mahmud II staat de opbouw van een modern leger onder
      leiding van Pruisische officieren. De Griekse onafhankelijkheidsstrijd
      heeft immers de incompetentie van de janitsaren eens te meer aangetoond.
      Natuurlijk komt deze elite-eenheid tegen de ondermijning van zijn positie
      in opstand (1826), maar de artillerie jaagt ze uiteen, schiet hun kazernes
      in brand, en de sultan ontbindt het korps. In de nasleep van deze
      ‘heilzame gebeurtenis’ worden de heterodoxe bektasji’s, die al
      generaties lang nauwe banden onderhouden met de janitsaren, verboden, maar
      de soefi-orde weet te overleven in semi-clandestiniteit (zie nr. 34). De
      opbouw van een effectief leger kost tijd, vandaar het verlies in de
      Russische oorlog (1828-1829) en de Egyptische crisis.<br>
      <br>
      <i><a name="15">Tanzimat</a></i>
      <br>
      De volgende fase in de hervormingspolitiek (1839-1876) staat bekend als de
      Tanzimat. Bij decreet belooft de sultan garanties voor leven, eer en
      eigendom
      van zijn onderdanen, een ordentelijk systeem van belastinginning in plaats
      van verpachting, invoering van algemene militaire dienstplicht en
      gelijkheid
      voor de wet van alle onderdanen. Met deze hervormingen reageert de
      sultan op druk van Europa om de positie van de christenen te verbeteren.
      Maar ook intern zijn topfunctionarissen ervan overtuigd dat het Ottomaanse
      Rijk alleen overleeft als het een moderne gecentraliseerde rechtsstaat
      wordt. De praktijk blijkt weerbarstig. Door het ontbreken van een kadaster
      en van competente inners en door tegenwerking van lokale notabelen loopt
      de belastinginning uit op een volledige mislukking. Het staatsinkomen
      daalt, de uitgaven van de bureaucratie nemen toe. De regering begint
      daarom in de jaren veertig geld in het buitenland te lenen. Tegen 1870
      gaat een derde van de inkomsten op aan rente en aflossing. Instandhouding
      van een modern leger en ambtelijk apparaat vereist ook een nieuw
      onderwijsstelsel om officieren en ambtenaren op te leiden. De stichting
      van seculiere scholen voor jongens van tien tot vijftien jaar is bedoeld
      om een brug te slaan tussen het traditionele lager onderwijs, zoals
      koranscholen, en moderne beroepsopleidingen. Financiële tekorten
      veroorzaken dat in de eerste helft van de 19e eeuw nog geen zestig van
      deze ‘adolescentenscholen’ de deuren openen. Het nieuwe onderwijs
      culmineert in de Bestuursschool, de Militaire Academie en na 1861 in de
      Academie voor Wetenschappen. In 1869 wordt onderwijs voor meisjes
      verplicht, in theorie althans. De Tanzimat behelst ook een ingrijpende
      herziening van de bestuursstructuur. De taken van de grootvizier,
      traditioneel het alter ego van de sultan, worden verdeeld over diverse
      ministeries. Het centrum van de macht verschuift van het paleis naar de
      ministeries. In 1864 introduceert men, naar Frans voorbeeld, een nieuwe
      staatsgeleding, van Porte naar provincie (vilayet) en vandaar via
      district (sandjak) en subdistrict (kaza) naar plattelandsgemeenschap (nahiye)
      en dorp (kariye). In niet-islamitische gemeenschappen (millets) verliest
      de religieuze hiërarchie aan invloed ten gunste van vooraanstaande leken.
      De centrale regering plaatst deze ontwikkeling in het perspectief van een secularisering, door fusie wil men de
      diverse groepen laten opgaan in één Ottomaans burgerschap. Maar dit
      ‘ottomanisme’ blijft een utopie, moslims blijven gehecht aan hun
      bevoor­rechte status, christenen op de Balkan neigen naar autonomie- en
      onafhankelijkheids- bewegingen. Toch is het opmerkelijk is dat het rijk
      tijdens de Tanzimat-periode geen gebied verliest.<br clear="all">
      <br>
      <i><a name="16">Jong-Turken</a></i>
      <br>
      Sommige hervormers, door hun kennis van het frans en contacten met Europa
      vertrouwd geraakt met liberalisme en nationalisme, opponeren eind jaren
      zestig tegen de bureaucratische despotie van de Tanzimat. Buitengesloten
      uit de macht bepleiten deze ‘Jonge Ottomanen’ in nieuwe kranten een
      constitutionele regering naar West-Europees voorbeeld en legitimeren die
      door te verwijzen naar de democratische tradities van de islam. Mede
      onder hun invloed wordt in 1876 een grondwet ingevoerd, die de gelijkheid
      van alle Ottomaanse onderdanen benadrukt (zie nr. 32). De macht van de
      sultan blijft groot: hij bekrachtigt de wetten, stelt ministers aan en
      roept het parlement bijeen. Als dat parlement zich te onafhankelijk
      opstelt, wordt het door de nieuwe sultan Abdülhamid II (1876-1909) vanaf
      1878 geschorst, met de Russisch-Turkse oorlog als excuus. Inmiddels leidt
      een belasting­verhoging in de Balkanprovincies tot opstand. Deze begint
      in 1875 in Herzegovina en slaat naar Bosnië over (zie nr. 11). Het jaar
      daarna breekt de onafhankelijkheidsstrijd uit in Bulgarije (zie verderop).
      De boerenopstand in Bosnië-Herzegovina, gesteund door Servië,
      Montenegro en Rusland, leidt tot een internationale crisis waaraan het
      Congres van Berlijn onder voorzitterschap van Bismarck in 1878 een einde
      maakt. Oostenrijk-Hongarije, bevreesd dat de Russen de Dalmatische kust
      bereiken, bezet en bestuurt voortaan ‘in naam van de sultan’ Bosnië-Herzegovina
      en ook de Sandjak, die Servië scheidt van Montenegro (zie nrs. 21 en 24).
      Tegelijk bezet Engeland Cyprus en moet de Porte de onafhankelijkheid van
      Roemenië, Servië en Montenegro accepteren. Door het autoritaire regime
      van Abdül­hamid II verschuift het machtscentrum van de bureaucratische
      elite terug naar het paleis. De islamitische solidariteit verdringt het
      Ottomaanse burgerschap, en door de afsplitsing van christelijke staten op
      de Balkan raken de moslims binnen het rijk ver in de meerderheid (zie
      nr. 25). De traditionele verhoudingen tussen de geloofsgemeenschappen
      staan onder druk, christenen worden gediscrimineerd. Gevolg: het imago van
      het Ottomaanse Rijk in Europa verslechtert verder. Een groep studenten,
      ambtenaren en officieren, die het repressieve regime afkeurt, vormt in
      1895 het Comité voor Eenheid en Vooruitgang. Deze ‘Jong-Turken’
      intensiveren hun verzet tegen de sultan in binnen- en buitenland. Agitatie
      onder officieren blijkt doorslaggevend. De sultan ziet zich in 1908
      gedwongen opnieuw een grondwettelijke regering in te stellen; een ‘Jong-Turks’-gezind
      legeronder­deel verijdelt een conservatief-islamitische staatsgreep en
      bezet Istanboel. Abdülhamid II gaat in ballingschap, de ‘Jong-Turken’
      komen aan de macht. Voortaan moeten ministers zich verantwoorden in het
      parlement.<br>
      <br>
      <i><a name="17">Bulgarije</a></i>
      <br>
      Door de geografische nabijheid van het machtscentrum krijgen bulgaars
      sprekende
      orthodoxen meer dan elders op de Balkan te maken met de islamiseringsdruk
      van het Ottomaanse Rijk. De moslims in de bulgaarse gebieden zijn
      afstammelingen van turkse kolonisten uit Anatolië, van bulgaren die
      vrijwillig overgegaan zijn tot de islam of van de opgelegde islamisering
      via het devshirme-systeem (het periodiek gedwongen afstaan van
      christelijke jongens die verturkst worden en opgeleid voor een militaire
      of ambtelijke carrière). Tot ver in de 19<sup>e</sup> eeuw worden
      bulgaarse boeren uitgebuit door turkse grootgrondbezitters en vormen
      moslims de meerderheid in de meeste steden. Vanaf de tweede helft van de
      18e eeuw ontstaat naast een griekse ook een bulgaarse handelsbourgeoisie,
      die later haar positie versterkt in geldwezen en industrie. Voor deze
      zelfbewuste klasse zijn goed onderwijs en veilige verbindingen cruciaal.
      De Tanzimat-hervormingen ondersteunen aanvankelijk hun streven naar
      geleidelijke democratisering in het Ottomaanse Rijk. Jongere generaties,
      vertrouwd geraakt met westerse politieke denkbeelden en na 1860 ook met
      socialistisch gedachtegoed uit Rusland, willen revolutionaire
      veranderingen. In deze kringen wint de overtuiging veld dat alleen een
      natiestaat de politieke, economische en culturele problemen kan
      oplossen. Het nationale bewustzijn van deze bulgaarse burgerij, die het
      grieks nog hanteert als lingua franca, is in hoge mate voorbereid door
      enkele persoonlijkheden uit de clerus. De beroemdste is wel Paisii van
      Chilendar, ‘vader van de bulgaarse renaissance’, die in 1762 op Athos
      zijn ‘Slavisch-bulgaarse geschiedenis’ afsluit. Dit vaak
      overgeschreven
      manuscript vormt een pleidooi voor het bulgaars in onderwijs en
      liturgie. Meer nog dan ‘het Ottomaanse juk’ stelt het de dominantie
      van het grieks in de kerk aan de kaak. In navolging van ‘vader Paisii’
      ontstaan bulgaarse schoolboeken, en in 1834 stichten handelaren de
      eerste bulgaars­talige middelbare school; tien jaar later zijn het er
      al 54. Oost-bulgaarse dialecten worden, met west-bulgaarse toevoegingen, na 1870
      gestandaardiseerd tot de nieuwe schrijftaal. Er ontstaan bulgaarse
      uitgeverijen
      in Smyrna, Wenen, Constantinopel en Moskou, en na 1860 radicale
      bulgaarse kranten in Belgrado en Novi Sad. Verbreiding van onderwijs en
      alfabetisme ook onder de boerenstand door leraren en priesters vormt de
      basis van het succes van de Bulgaarse natie, tweede helft 19e eeuw.<br>
      <br>
      De nationale beweging kristalliseert zich rond de strijd voor een autonome
      Bulgaarse Kerk. Begin 19e eeuw groeit het verzet tegen het kopen van
      kerkelijke functies en de daaruit voortvloeiende corruptie. In de jaren
      veertig richt het protest zich niet langer tegen griekse bisschoppen omdat
      deze corrupt (zouden) zijn, maar omdat ze grieks zijn. Orthodoxen eisen
      dat de oecumenisch patriarch bisschoppen aanstelt die hún taal
      verstaan. Het belangrijkste verzet komt van de grote en rijke bulgaarse
      gemeenschap in Istanboel die vanaf 1849 de liturgie in het kerkslavisch
      viert. In de paasviering 1860 noemt de lokale bisschop demonstratief
      de naam van de patriarch niet, aanleiding tot excommunicatie, en de
      beweging voor een autonome Bulgaarse Kerk neemt een grote vlucht. In het
      millet-systeem (zie hoofdstuk 3) bepaalt religieuze gezindte de culturele
      identiteit, maar voor bulgaren vloeit de religieuze identiteit voort uit
      hun nationale cultuur. Omdat tezelfdertijd protestantse en geünieerde
      missies in het bulgaars het monopolie van de Orthodoxe Kerk bedreigen,
      laat ook Rusland zijn bedenkingen tegen een Bulgaars-orthodoxe kerk
      varen. De Porte, bezorgd over groeiend separatisme van christenen in haar
      rijk, probeert de loyaliteit van bulgaren te herwinnen door een Bulgaars
      Exarchaat toe te staan dat zich alleen nog nominaal moet voegen naar het
      patriarchaat van Constantinopel (zie nr. 22). De patriarch stemt echter
      niet in met het decreet. Daarop organiseren bulgaren in 1872 eenzijdig
      hun exarchaat, dat prompt door de patriarch als schismatiek wordt
      bestempeld. De kerkelijke autonomie bevestigt de opkomende bulgaarse
      identiteit; rest deze in politieke termen te vertalen. Oppositie tegen het
      Ottomaanse systeem heeft eeuwen lang de vorm aangenomen van ‘hajduks’
      in de bergen. Deze rebellen-bandieten zijn niet typisch bulgaars, maar 19<sup>e</sup>-eeuwse
      volksliederen romantiseren en nationaliseren ze. Deze traditie
      inspireert bulgaren die in de jaren zestig vanuit Servië en Walachije
      Ottomaans gebied binnenvallen. Ze krijgen echter nauwelijks steun van
      bulgaarse boeren. Hun leider Vasil Levski gaat daarom over tot vorming van
      inheemse clandestiene cellen. Het ‘Bulgaarse Revolutionaire Centrale
      Comité’ in Boekarest bereidt een massale opstand voor een democratische
      Bulgaarse republiek voor. Als Levski in 1873 wordt gearresteerd en in
      Sofia wordt opgehangen krijgt de Bulgaarse vrijheidsstrijd haar eerste
      martelaar.<br>
      <br>
      De onlusten van 1875 in Bosnië-Herzegovina vormen de opmaat voor de
      Bulgaarse opstand van 1876. Als Ottomaanse hulptroepen, basji-boezoeks,
      deze met harde hand onderdrukken, waarbij zij duizenden bulgaren
      ombrengen,
      gaat er een schokgolf door Europa. De eveneens grootschalige moordpartijen
      van christenen op moslims worden daarbij vrijwel genegeerd. In Engeland
      gebruikt de liberale oppositie de ‘Bulgarian Massacres’ als propaganda
      tegen de ‘pro-Turkse’ regering van Disraeli. De pro-Ottomaanse
      stemming die sinds de Krimoorlog de boventoon heeft gevoerd, verdwijnt
      nu ook in Frankrijk. In Rusland bereikt de panslavische solidariteit een
      hoogtepunt, en de tsaar verklaart de sultan de oorlog. Neutraliteit van
      Oostenrijk wordt geregeld door in te stemmen met hun bezetting van Bosnië-Herzegovina.
      Roemeense en Bulgaarse vrijwilligers vechten zij aan zij met Russische
      soldaten in de ‘Bevrijdingsoorlog van 1877-1878’. Ondanks hardnekkige
      tegenstand, die meer dan honderdduizend doden vergt, worden de
      Ottomaanse troepen onder de voet gelopen: al snel staan de Russen op
      twaalf kilometer van Istanboel. Maart 1878 wordt in San Stefano (nu Yesilköy)
      een catastrofaal vredesverdrag gesloten: de Porte wordt gedwongen de
      volledige onafhankelijkheid van Roemenië, Servië en Montenegro te
      accepteren. Het verdrag voorziet ook in een autonoom vorstendom
      Bulgarije van de Zwarte tot de Egeïsche Zee, inclusief het merendeel
      van Macedonië (maar zonder Saloniki) en van Thracië (zie nr. 23). Dit
      Groot-Bulgarije, dat nog steeds een schaduw werpt over de Bulgaarse
      politieke agenda, is voor de westerse mogendheden onverteerbaar. Om de
      Russische invloed aan banden te leggen komt onder druk van Engeland en
      Oostenrijk juli 1878 in Berlijn een nieuw verdrag tot stand dat Macedonië
      en Zuid-Thracië teruggeeft aan de Porte en de rest van Bulgarije in tweeën
      splitst. Het gebied ten zuiden van het Balkangebergte wordt als
      Oost-Roemelië een autonome provincie in het rijk van de sultan, maar
      zonder
      Ottomaans garnizoen. De regio rond Sofia en het gebied ten noorden van die
      bergrug wordt het vorstendom Bulgarije, alleen nominaal onder de sultan.<br>
      <br>
      Een wetgevende vergadering kiest in 1879 in Tarnovo voor een democratische
      grondwet. De vorst die vervolgens aantreedt, de autocratisch gezinde
      Duitse prins Battenberg, een neef van de tsaar, die heeft meegevochten in
      de bevrijdingsoorlog, schort die al in 1881 op, maar interne oppositie
      tegen Russische invloed op de binnenlandse verhoudingen dwingt hem in 1883
      de terugkeer naar een democratische regering te accepteren. In
      Oost-Roemelië regeert een door de sultan, met instemming van de
      mogendheden, benoemde gouverneur-generaal, die wordt bijgestaan door een
      gekozen raad. Hier neemt de agitatie voor eenheid met het vorstendom een
      grote vlucht. Lokale milities plegen in 1885 een coup, en de prins en zijn
      leger trekken naar Plovdiv om de personele unie met Bulgarije te
      proclameren. Het Ottomaanse Rijk staat voor een voldongen feit en
      accepteert dat na veel diplomatiek wapengekletter. Maar Servië, dat
      zich plotseling overvleugeld ziet, verklaart Bulgarije de oorlog en
      trekt op naar Sofia. Een Bulgaars volksleger treedt in grote vaart het
      Servische leger tegemoet en jaagt het op de vlucht. Rusland keert zich nu
      tegen de Bulgaarse expansie: het heeft zich immers bij verdrag met
      Duitsland en Oostenrijk verplicht tot handhaving van de statusquo op de
      Balkan. Sint-Petersburg organiseert een militair complot tegen Battenberg;
      de Bulgaarse nationalisten steunen aanvankelijk de vorst, maar 1886 moet
      hij toch afstand doen van de troon. De nationaal-liberale politicus
      Stambolov neemt de macht over. Gesterkt door een anti-Russische
      verkiezingsmeerderheid schuift hij de Habsburgse favoriet Ferdinand von
      Saxe-Coburg-Gotha naar voren als nieuwe vorst van Bulgarije. Door
      Stambolovs
      genadeloze onderdrukking van elke pro-Russische groepering verwordt zijn
      regering tot een dictatuur. Zijn vroegere protégé prins Ferdinand, die
      droomt van een Groot-Bulgarije (zie nr. 2), weet hem in 1894 aan de kant
      te schuiven, een jaar later wordt hij op straat vermoord. Ferdinand zoekt
      nu internationale erkenning via toenadering tot Rusland, en stap voor stap
      vergroot hij zijn persoonlijke macht ten koste van het parlement. In
      1908 komen de ‘Jong-Turken’ in Istanboel aan de macht. Zij willen alle
      Ottomaanse gebieden, inclusief Oost-Roemelië en Bosnië-Herzegovina,
      verenigen en moderniseren. In reactie hierop roept prins Ferdinand de
      onafhankelijkheid van Bulgarije uit en neemt de titel aan van tsaar der
      Bulgaren. Oostenrijk-Hongarije ziet zijn kans schoon en annexeert
      Bosnië-Herzegovina.<br>
      <br>
      <i><a name="18">Albanië</a></i>
      <br>
      Van alle Balkanvolkeren zijn albanezen nog het meest geneigd zich te
      bekeren
      tot de islam. Dit sluit aan bij hun beproefde traditie: ‘waar het zwaard
      is, daar is de religie’. Onder dreiging van oorlog zetten de Ottomanen
      bovendien in de loop van de 18e eeuw een politiek van islamisering in.
      Niet-moslims moeten extra belasting betalen, terwijl het hoofd van een
      huis dat zich tot de islam bekeert van de sultan gratis grond krijgt. Met
      deze politiek hoopt de Porte de albanese moslims ideologisch en sociaal
      aan het rijk te binden, en ze tevens te rekruteren voor de
      grensverdediging. Om hun bevoorrechte positie in het rijk worden zij
      vaak als ‘Turken’ geclassificeerd. Eind 18e eeuw dreigen albanese
      gebieden te ontsnappen aan de autoriteit van de sultan, maar na de
      vernietiging van vazalstaten als die van Ali Pasja van Ioánnina hernemen
      voorname moslimfamilies hun oude posities in de staat. Istanboel blijft
      bang voor een hernieuwd autonomiestreven. In 1830 worden lokale notabelen
      naar Monastir genood om ze feestelijk te belonen voor hun loyaliteit aan
      de Porte; 500 van hen worden verraderlijk vermoord. Om nieuwe revoltes te
      bemoeilijken wordt het overwegend albaneestalige gebied in 1865 verdeeld
      over de provincies Scutari, Monastir, Ioánnina en later ook Skopje, elk
      met eigen gouverneur en garnizoen. Hoewel de Ottomaanse heerschappij
      resulteert in economische en culturele stagnatie, er zijn nauwelijks
      verharde wegen en geen albanese scholen, beschouwen albanezen haar nog
      lang als veiligheidsgarantie tegen slavische en griekse buren. Tijdens de
      crisis van 1878 vallen Serviërs Kosovo binnen, trekken Montenegrijnen op
      naar Scutari en valt Griekenland de provincie Ioánnina aan. Bij het
      Verdrag van San Stefano krijgt Servië het district Priština, Montenegro
      het gebied van Podgorica naar Pe&#263;, en Groot-Bulgarije omvat ook de
      streken rond Debar en Korçë. Maar bij het Verdrag van Berlijn komen deze
      vooral albanese gebieden weer onder Ottomaans bewind, met uitzondering
      van kleine stukken die Montenegrijns blijven.<br>
      <br>
      Enkele dagen voor het Congres van Berlijn komen zo’n 300 albanese
      nationalisten bijeen in de Kosovaarse stad Prizren. De Liga van Prizren
      (1878-1881) stelt: ‘Net zoals wij geen turken zijn, en ook niet willen
      zijn, zo zullen wij ons met alle kracht verzetten tegen eenieder die ons
      wil veranderen in slaven, oostenrijkers of grieken; wij willen albanezen
      zijn.’ In reactie op de territoriale concessies verslaan vrijwilligers
      van de Liga het Montenegrijnse leger. De Porte suggereert daarop in
      Berlijn dat beter gebieden met katholieke albanese clans dan met
      islamitische bij Montenegro gevoegd kunnen worden. Maar als het Ottomaanse
      leger zich hieruit terugtrekt, nemen troepen van de Liga ze in bezit:
      albanese stamverbanden blijken machtiger dan de religieuze verschillen
      tussen haar clans. Als het tot de grootmachten doordringt dat de Liga geen
      Ottomaanse mantelorganisatie is, vergroten zij de druk op de Porte opdat
      zij haar albanese onderdanen dwingt zich te houden aan het verdrag. Een
      felle strijd ontbrandt, die elke verdere samenwerking tussen de Liga en de
      Porte onmogelijk maakt. De Liga protesteert ook bij de grootmachten tegen
      het verlies van ‘hun’ gebied aan Griekenland. Wat albanezen Chamería
      (Zuid-Albanië) noemen is voor grieken Noord-Epirus. De etnische
      identiteit van de regio is meerduidig: men spreekt er albanees, maar ook
      grieks wordt algemeen verstaan. De Liga eist dat de provincie Ioánnina
      herenigd wordt met de andere drie tot één autonoom gebied. Na moeizame
      onderhandelingen komt men overeen dat Griekenland Thessalië en de
      Epirische stad Arta verwerft, de provincie Ioánnina blijft Ottomaans.
      Elders breidt de guerrilla tegen de Porte zich uit. Begin 1881 nemen
      Liga-strijders Priština in en controleren Skopje en Debar. Als de Liga
      ook de bestuurders uit Kosovo verdrijft, rukt het Ottomaanse leger op en
      bezet na hardnekkig verzet Prizren. De leiders van de Liga worden binnen
      het rijk verbannen. Uit deze verwikkelingen blijkt dat, in tegenstelling
      tot het servisch nationalisme, waar etnische en religieuze identiteiten
      zijn versmolten, in het albanees nationalisme religieuze verschillen
      ondergeschikt raken. De nationale identiteit van rooms-katholieken,
      soennitische moslims, heterodoxe soefi’s en Grieks-orthodoxen in de
      albanese provincies wordt steeds meer gebaseerd op hun gemeenschappelijke
      taal.<br>
      <br>
      Hoewel Bismarck op het Congres van Berlijn verklaart dat er geen albanese
      nationaliteit bestaat, kunnen de grootmachten niet meer om de albanese
      kwestie heen. Het programma van de Liga heeft blijvende invloed. Het
      inspireert albanese kranten, tijdschriften en scholen, binnen het
      Ottomaanse Rijk en daarbuiten. Albanezen spelen ook een prominente rol in
      de revolutie van 1908, die de ‘Jong-Turken’ aan de macht brengt. Maar
      al gauw botst het programma van centralisering en verturksing op hun
      streven naar autonomie. De verstandhouding verslechtert vooral door de
      kwestie van het albanese alfabet. De ‘Jong-Turken’ staan op het
      gebruik van het traditionele arabische schrift, maar albanese
      nationalisten geven de voorkeur aan latijns schrift. Dat is simpeler voor
      de albanese klanken, en christenen en moslims kunnen zich daarmee beter
      een gemeenschappelijk erfgoed eigen maken. Als een congres in 1909 voor
      het latijnse alfabet kiest, reageert de Ottomaanse overheid met sluiting
      van albanese kranten, nationale clubs en de weinige albanese scholen. De
      Porte slaat een opstand rond Priština (1910) gewelddadig neer (zie nr.
      8). Het leger brandt hele dorpen plat, jaagt rebellen en vluchtelingen de
      bergen in en de grens over. Onder druk van Oostenrijk-Hongarije, dat
      Kosovo beschouwt als buffer tegen Servische expansie, reist de sultan juni
      1911 naar de opstandige provincie. Hij belooft algemene amnestie en staat
      weer albanese scholen toe, maar de kalmeringsmissie boekt nauwelijks
      resultaat. In september verklaart Italië de Porte de oorlog en verslaat
      de Ottomaanse troepen in Libië. In december begint in Kosovo alweer een
      opstand, en juli 1912 zijn vrijwel alle albanese gebieden in handen van
      rebellen. Wapens en geld komen van albanese kolonies in Egypte, Italië en
      Amerika. Kort daarna sluiten Servië, Montenegro, Bulgarije en Griekenland
      een geheime alliantie om hun claims op het resterende Ottomaanse gebied in
      Europa te kunnen verzilveren en verklaren in oktober de Porte de oorlog
      (zie nr. 31). De hoop van de albanezen om neutraal te kunnen blijven
      vervliegt als de alliantie hun gebieden binnendringt: ze moeten wel met de
      turkse troepen meevechten. Als een hopeloze Porte tussenkomst van de
      grootmachten zoekt, roepen albanezen uit alle streken in het Zuid-Albanese
      Vlorë 28 november 1912 een onafhankelijk Albanië uit. Ismael Kemal komt
      aan het hoofd te staan van een nationale regering. De voorlopige regering
      wordt echter bestreden door beys en imams in Centraal-Albanië die liever
      een islamitische vorst zien dan een westers bewind. En het Albanese
      hooggebergte koestert zijn traditionele stamwetten, ook tegenover de
      nationale regering.<br>
      <br>
      De Conferentie van Londen verklaart juli 1913 Albanië tot een
      internationaal
      erkende soevereine staat, zijn grenzen blijven echter fel omstreden (zie
      nr. 33). De grootmachten bepalen dat Servië zich moet terugtrekken van de
      Adriatische kust, maar het houdt Kosovo en de albanese streken van
      Macedonië. Montenegro hoeft alleen Shkodër op te geven. Griekenland moet
      het huidige Zuid-Albanië verlaten, maar krijgt het grootste deel van de
      Chamería, voor hen Noord-Epirus (zie nr. 3). Het gevolg van deze
      compromissen
      is dat meer dan de helft van de albanees sprekenden buiten Albanië woont.
      Griekse strijders en Servische troepen blijven bovendien actief in
      gebieden die ze zouden evacueren. In deze precaire situatie komt de door
      de grootmachten gekozen vorst, Wilhelm zu Wied, maart 1914 naar Dürres.
      Het ontbreekt deze 35-jarige prins aan bestuurlijke ervaring, vol­doende
      inkomsten en een leger om dit complexe land op orde te brengen. Het eerste
      kabinet van de prins telt geen prominenten uit de nationale beweging. Wel
      benoemt hij zijn machtigste rivaal tot minister van Defensie. De macht van
      de regering strekt nauwelijks verder dan de steden Dürres en Vlorë en
      hun omgeving, in Shkodër zit een internationale troepenmacht. Als boeren
      in opstand komen, verdenkt men de minister van Defensie, Essad Pasha,
      ervan met hen samen te spannen. Ook zou hij door Servië gesteund worden.
      De minister wordt gearresteerd en naar Italië verbannen, waar hij als een
      held ontvangen wordt. De politieke chaos verergert als Ottomaanse
      propagandisten de boeren influisteren dat de prins antimoslim is. Om de
      ongeregeldheden in te dammen haast de door Nederlandse officieren geleide
      Albanese gendarmerie zich op weg naar Tirana. Halverwege openen zij het
      vuur op demonstrerende boeren, er vallen doden. De woedende reactie
      van de bevolking rond Tirana richt zich nu tegen het hof in Dürres. De
      artillerie die Dürres verdedigt staat onder leiding van de legendarische
      Hollandse majoor Thomson, die er op 15 juni sneuvelt. Twee weken later
      worden de Habsburgse kroonprins en zijn vrouw in Sarajevo vermoord. Prins
      zu Wied weet nog twee maanden stand te houden, maar als hij Albanië
      voorgoed verlaat, is de Eerste Wereldoorlog al uitgebroken.<br>
      <br>
      <a name="c">
      C. Van de Balkanoorlogen tot de ‘balkanisering’ van Joegoslavië</a><br>
      <br>
      <i><a name="19">De Balkanoorlogen</a></i>
      <br>
      Tijdens de korte Italiaans-Ottomaanse oorlog van 1911 wordt eens te meer
      duidelijk hoe belabberd het Ottomaanse leger ervoor staat. Als gezegd
      sluiten kort daarna Servië, Montenegro, Bulgarije en Griekenland geheime
      allianties. Doel is een einde te maken aan de aanwezigheid van de
      Ottomanen in Europa, de grote twistappel is Macedonië. Ofschoon de
      verschillende verdelingsplannen niet identiek zijn, komt dit multietnische gebied daarin grotendeels aan Bulgarije toe (zie nrs.
      26-29). In oktober 1912 brandt de strijd los. Het Ottomaanse leger wordt
      als verwacht bijna overal onder de voet gelopen. De zwaarste weerstand
      ondervinden de Bulgaren, die toch weten op te rukken tot de poorten van
      Istanboel. Bij het Verdrag van Londen dat deze Eerste Balkanoorlog beëindigt
      (mei 1913), verliest de Porte alle grondgebied in Europa op een zeer klein
      stukje bij de hoofdstad na: Roemelië is niet meer. De veroveraars doen er
      alles aan om de herinnering aan de Ottomaanse heerschappij uit te wissen.
      Met name albanezen zijn het slachtoffer van massale executies en
      verdrijvingen, maar ook elders wordt ‘etnisch gezuiverd’. Onenigheid
      over de verdeling van het veroverde gebied wordt versterkt door de eis van
      Oostenrijkers en Italianen dat er een onafhankelijk Albanië dient te
      komen. Serviërs en Grieken eisen compensatie in Macedonië, ook Roemenië
      bemoeit zich ermee. Bulgarije is zo onverstandig zelf het vuur te openen
      op Servische en Griekse troepen. Tijdens deze Tweede Balkanoorlog keert
      iedereen zich tegen Bulgarije. Na zware nederlagen moet Bulgarije er zich
      in het Verdrag van Boekarest (augustus 1913) bij neerleggen dat Macedonië
      bijna helemaal in handen komt van Griekenland en Servië en dat het
      Ottomaanse Rijk Oost-Thracië tot en met Edirne weer terug verovert.
      Bovendien pikt Roemenië de zuidelijke Dobroedsja in. De gevolgen voor de
      burgerbevolking zijn verschrikkelijk. ‘De turken vluchten voor de
      christenen, de bulgaren vluchten voor de grieken en de turken, de grieken
      en de turken vluchten voor de bulgaren, de albanezen vluchten voor de
      serviërs’, aldus het rapport van de ‘International Commission to
      inquire into the causes and conduct of the Balkan Wars’. Het komt
      vervolgens vaak neer op assimilatie of deportatie.<p><i><a name="20">De Eerste Wereldoorlog</a></i>
      <br>
      Vanuit het perspectief van de Balkan is de Eerste Wereldoorlog een derde
      Balkanoorlog. Na het ultimatum van de Dubbelmonarchie als uitvloeisel van
      de moord op kroonprins Frans-Ferdinand in Sarajevo valt het
      Oostenrijks-Hongaarse
      leger Servië aan, maar het wordt al snel tot staan gebracht en zelfs
      teruggeslagen. Maar als Bulgarije in 1915 Servië in de rug aanvalt, is
      zijn lot bezegeld: het trekt zich, samen met Montenegro, overhaast terug
      en doet dat via Albanië. Tegelijk smoort een Brits-Franse poging de
      toegang
      tot de Zwarte Zee te forceren in bloed op de stranden van het schiereiland
      van Gallipoli, waar vooral Australiërs en Nieuw-Zeelanders bij bosjes
      sneuvelen tegen de handige tactiek van een Turkse generaal: Mustafa
      Kemal, die zich later Atatürk zal noemen. Roemenië doet aanvankelijk
      niet mee, maar als het zich laat overhalen Transsylvanië binnen te
      trekken (1916), worden ook de Roemeense strijdkrachten onder de voet
      gelopen door Oostenrijk-Hongarije en Bulgarije, gesteund door een grote
      Duitse troepenmacht. Net als in Frankrijk bevriezen de fronten in
      loopgraven: van Roemenië blijft alleen Moldavië vrij van de Centrale
      Machten, aan het zuidfront in Albanië en Griekenland, formeel neutrale
      staten, staan Oostenrijk-Hongaren, Bulgaren en Duitsers tegenover Fransen,
      Britten, Italianen en de resten van het Servische leger. In de bezette
      gebieden worden concentratiekampen ingericht en gaan de zuiveringen en
      deportaties door, met name in Macedonië. Zelfs hongersnood wordt gecreëerd.
      Aan het eind van de oorlog storten de fronten van de Centrale Machten in
      enkele weken ineen. Het is het einde van de Oostenrijks-Hongaarse
      veelvolkerenstaat.<br>
      <br>
      <i><a name="21">Versailles, Trianon, Neuilly, Sèvres, St. Germain-en-Laye</a></i>
      <br>
      De verdragen in deze voorsteden van Parijs herschikken opnieuw de kaart
      van de Balkan. De orde van het Verdrag van Wenen (1815), met grote
      autocratische veelvolkerenmonarchieën, maakt definitief plaats voor de
      natiestaat.
      Het officiële doel is door het trekken van grenzen en het ‘uitruilen’
      van bevolkingsgroepen ‘etnisch’ homogene staten te creëren. De
      werkelijkheid
      is complexer: de onafhankelijkheid van Albanië wordt herbevestigd, maar
      een groot deel van de albaneestaligen woont buiten de grenzen. Hongarije
      verliest enorme territoria: Slovenië, Kroatië en Slavonië aan
      Joegoslavië, Slowakije aan Tsjechoslowakije en Transsylvanië aan
      Roemenië,
      meer dan tweederde van het vooroorlogs gebied. Ineens woont een kwart van
      de hongaarstaligen buiten het land (zie nr. 36). In de chaos na de oorlog
      poogt Roemenië nog meer dan Transsylvanië en de Boekovina van de
      Dubbelmonarchie in te pikken (zie nr. 1). Het blijft bij de helft van de
      Banaat en de oostrand van Hongarije, maar het land bereikt in zijn poging
      Groot-Roemenië te worden dat roemenen minder dan driekwart van de
      inwoners uitmaken. Griekenland neemt niet alleen, conform verdrag, Zuid-Thracië van Bulgarije over, maar trekt wat er over is van het Ottomaanse
      Rijk binnen om alle gebieden waar grieken wonen te annexeren. Vanuit
      Anatolië organiseert Atatürk de tegenstand, verslaat de Grieken
      vernietigend
      en sticht de Turkse Republiek. Gevolg: opnieuw massale volksverdrijvingen.
      De uitwisseling van miljoenen turken en grieken wist belangrijke sporen
      uit van de Ottomaanse Balkan.<br>
      <br>
      <i><a name="22">Het Interbellum</a></i>
      <br>
      De staten die iets te verliezen hebben bij het ter discussie stellen van
      de nieuwe grenzen, kruipen bij elkaar: Tsjechoslowakije, Roemenië en
      Joegoslavië vormen een ‘Kleine Entente’. Anderzijds verziekt het
      revanchisme de politieke verhoudingen in Hongarije en Bulgarije. In alle
      Balkanstaten volgen regeringswisselingen elkaar in hoog tempo op. De liberale
      democratie, overwinnaar van de Grote Oorlog, beklijft niet. Populistische,
      ultranationalistische en antidemocratische bewegingen ondermijnen het
      respect voor minderheden, vreemd genoeg gebruiken de boeren de macht van
      hun getal niet om landhervormingen af te dwingen. De Balkan blijft een
      achtergebleven gebied zonder industrie en met ‘premoderne’
      verhoudingen op het platteland. Stuk voor stuk wijzigt het regime in de
      verschillende staten van democratisch in dictatoriaal: mede onder invloed
      van de fascistische revolutie in Italië (1922) roept de gekozen president
      Zogu van Albanië zich uit tot koning en trekt alle macht aan zich (1924).
      Vooral na het mislukken van het economische avontuur van het openstellen
      van de lokale markten voor internationaal kapitaal en de schuldencrises
      als gevolg van de New Yorkse beurskrach gaat het snel: een staatsgreep van
      de koning maakt van Joegoslavië een autoritaire monarchie (1929), tsaar
      Boris III installeert in Bulgarije na een lange periode van instabiliteit
      een koninklijke dictatuur (1934), in Griekenland grijpt generaal Metaxas
      de macht (1936), Carol II kan in Roemenië een staatsgreep van de
      fascistische IJzeren Garde alleen voorkomen door zelf absoluut monarch te
      worden (1938), en Hongarije verandert van een parlementaire monarchie
      zonder monarch langzaam maar zeker in een autocratische vazalstaat van
      Hitler-Duitsland.<br>
      <br>
      Naast Tsjechoslowakije vormt Joegoslavië het bewijs dat na de oorlog niet
      alleen ruimte is voor de natiestaat. Ruim voor het einde van de oorlog
      tekenen vertegenwoordigers van slovenen, kroaten en de Servische regering
      de Verklaring van Corfú, waarin de eenheid van de zuid-slavische volkeren
      wordt geproclameerd. De ineenstorting van Oostenrijk-Hongarije maakt de
      weg vrij voor de Servische kroonprins Alexander als ‘Koning van de
      Serven, Kroaten en Slovenen’. De problemen beginnen echter meteen bij
      het opstellen van een grondwet: moet het een gecentraliseerde
      eenheidsstaat worden (dus onder servische dominantie), of een federale
      staat, waarin meer ruimte is voor de vele nationaliteiten, vooral voor de
      kroaten? De juist opgerichte Volkerenbond, voorloper van de Verenigde
      Naties, eist bescherming van minderheden. Maar in landen in wording kan
      het opleggen van minderheidsrechten de staatseenheid bedreigen. De
      afgedwongen stichting van griekse scholen in Zuid-Albanië schept
      bijvoorbeeld broeinesten van irredentisme (zie ook nr. 3). Verdwijnt
      echter de democratie, dan zijn de individuele rechten in gevaar en ligt
      de dictatuur van één van de volkeren op de loer. Zo ook hier: nadat door
      een boycotactie van de kant van de kroaten een centralistische grondwet
      kon worden aangenomen, raken de verhoudingen steeds meer ver­stoord,
      culminerend in de moord op de kroatische leider Radi&#263; in het parlement
      door een montenegrijns parlementslid. De moord vormt aanleiding tot de
      koninklijke staatsgreep (1929). De naam verandert nu in Joegoslavië (zie
      ook nr. 9). Kroatische nationalisten neigen steeds meer in fascistische
      richting, koning Alexander wordt in 1934 door kroaten vermoord. Pas onder
      dreiging van de aankomende oorlog verzoenen serviërs en kroaten zich in
      1939, maar niet voor lang.</p>
      <p><i><a name="23">Tweede Wereldoorlog</a></i>
      <br>
      Al voor het begin van de oorlog heeft het fascistische Italië zijn
      vazalstaat Albanië geannexeerd. Na de inval in Polen en het
      Hitler-Stalinpact moet Roemenië Bessarabië en Noord-Boekovina aan de
      Sovjet-Unie afstaan. De hel breekt los als Hitler van Joegoslavië eist
      zich bij de As (Duitsland-Italië-Japan) aan te sluiten. Als de regent
      ‘ja’ zegt wordt hij onttroond: het land zal (opnieuw) de hopeloze
      strijd aangaan. Hitler verliest nu kostbare tijd in zijn ‘Blitzkrieg’
      tegen Joegoslavië en Griekenland (april-mei 1941), waardoor hij pas aan
      het begin van die zomer de Sovjet-Unie kan aanvallen. Turkije blijft
      neutraal, maar de andere Balkanstaten, Hongarije, Roemenië (zie nr. 37)
      en Bulgarije, sluiten verbonden met de nazi’s. Joegoslavië wordt
      ontmanteld:
      Duitsland (een groot deel van Slovenië), Italië (de rest van Slovenië,
      delen van de Dalmatische kust, Kosovo), Hongarije (enkele grens­regio’s)
      en Bulgarije (Macedonië) annexeren delen, Montenegro herkrijgt zijn
      ‘onafhankelijkheid’, Kroatië wordt onder leiding van Paveli&#263; en
      de Ustaši’s een fascistische vazalstaat (en annexeert Bosnië-Herzegovina),
      romp-Servië zucht onder Duitse bezetting. Al eerder heeft Duitsland
      ingegrepen
      in de verhoudingen: Noord-Transsylvanië is bij het ‘Dictaat van
      Wenen’ (1940) door Roemenië aan Hongarije afgestaan en de zuidelijke
      Dobroedsja opnieuw aan Bulgarije. Desondanks strijden Roemeense en
      Hongaarse legers als hulptroepen van Hitler zij aan zij tot aan de poorten
      van Stalingrad (zie nr. 39). In Griekenland gaat het sefardische Saloniki
      voorgoed teloor: vrijwel de gehele joodse gemeenschap verdwijnt in 1943 in
      de gaskamers van Auschwitz (zie ook nr. 30).<br>
      <br>
      In grote delen van de Balkan begint de vrijheidsstrijd vrijwel meteen en
      vertoont vaak trekken van burgeroorlog. Koningsgezinde serviërs raken
      geleidelijk verzeild in collaboratie met de Duitsers tegen de
      communisten van Tito, de Ustaši’s houden huis onder alle
      niet-kroatische bevolkingsgroepen in Groot-Kroatië (met uitzondering van
      de moslims), nationalisten en communisten vechten in Albanië net zo fel
      tegen elkaar als tegen de Italiaanse, later Duitse bezetters, de
      behandeling van hongaren in het Roemeense deel van Transsylvanië is al
      niet beter dan die van roemenen in het Hongaarse deel (zie ook nr. 38). De
      capitulatie van Italië in 1943 vergroot de bezettingslast voor de
      Duitsers. Als in 1944 ook Hongarije en Roemenië zich aan de oprukkende
      Sovjet-troepen overgeven, wordt de militaire situatie voor Duitsland
      onhoudbaar: Griekenland, Albanië en Joegoslavië worden ontruimd, de
      laatste nazi-troepen verdwijnen begin 1945 uit de Balkan.<br>
      <br>
      <i><a name="24">Het IJzeren Gordijn en de periode van communistische dominantie</a></i>
      <br>
      De enige serieuze macht die nu de Balkan domineert is de Sovjet-Unie. Er
      vinden dan ook communistische omwentelingen plaats in Roemenië, Hongarije
      en Bulgarije. Onder leiding van Tito bevrijdt Joegoslavië min of meer
      zichzelf, en dat geldt ook voor het Albanië van Hoxha, maar beide staten
      zijn op de Conferentie van Jalta (tussen de Sovjet-Unie, de Verenigde
      Staten en Groot-Brittannië, 1945) als invloedssfeer aan de Sovjets
      toegewezen. Verzet van niet-communistische nationalisten (Albanië) en
      royalisten (Joegoslavië) kan dan ook ongestraft gebroken worden.
      Griekenlands positie is minder duidelijk. Ofschoon het als invloedssfeer
      is toebedeeld aan de Britten, weigert de communistische oppositie de
      wapens neer te leggen. In de bloedige burgeroorlog die volgt zit ook een
      etnisch element: slaven en albanezen in het noorden hopen op aansluiting
      bij hun broeders over de grens, de vlachen zijn de dupe van de strijd in
      hun bergachtige woongebied. Een ‘IJzeren Gordijn daalt neer over
      Europa’ (Churchill), maar homogeen in hun vazaliteit aan Stalin zijn de
      nieuwe communistische dictaturen niet. Opnieuw is de bevolkings-
      samenstelling op de Balkan drastisch gewijzigd. De staten worden
      etnisch steeds homogener na de moord op de joden, de verdrijving van de
      meeste Duitsers (wegens collaboratie) en de zuiveringen in Griekenland na
      afloop van de burgeroorlog (1949). Er blijven echter belangrijke
      minderheden: hongaarstaligen in Transsylvanië, moslims in Bulgarije en
      natuurlijk de vele volkeren in Joegoslavië.<br>
      <br>
      Er lijkt nu een periode van internationalisme in te treden op de Balkan.
      ‘Aartsvijanden’ Griekenland en Turkije werken samen in de NAVO en
      Hongarije, Roemenië en Bulgarije maken deel uit van het Warschaupact en
      zijn economische pendant. Ieder lid doet mee aan de internationale
      arbeidsdeling, voor arbeiders speelt ras, afkomst of taal geen rol (al
      moet natuurlijk iedereen russisch leren). Helaas: schijn bedriegt. Achter
      de façade van modernisering, rationalisme, ‘systematisering’ en
      international(istisch)e solidariteit blijven oude spoken actief. De
      positie van de laatste moslims in West-Thracië (Griekenland) is niet te
      benijden. Pas als hun enige vertegenwoordiger in het Atheense parlement
      nodig is voor een meerderheid van socialisten of conservatieven krijgt hun
      discriminatie aandacht, kunnen enige rechten worden afgedwongen. Moslims
      en turken aan de andere kant van de grens, in Bulgarije, worden in 1960 en
      opnieuw in de jaren 1980 getroffen door verdrijvings- en
      bulgariseringscampagnes, speciaal als het regime door andere oorzaken in
      problemen verkeert. Het bestaan van een grieks volksdeel wordt in Albanië
      simpelweg ontkend, maar dat is slechts één van de symptomen van een
      totalitair regime dat godsdienst als zodanig verbiedt (zie nr. 34).
      Spiegelbeeldig is de ontkenning van aanwezigheid van albanezen aan de
      andere kant van de grens. Problematisch is de positie van szeklers en
      andere hongaarstaligen in Transsylvanië. Aanvankelijk bestaat er een
      autonoom hongaars gebied en zijn er culturele vrijheden, maar als Ceau&#351;escu’s
      bewind radicaliseert verdwijnt de autonomie en wordt een politiek van
      roemanisering doorgevoerd. De spanning met Hongarije, dat zich de
      beschermer acht van de hongaarstaligen in Transsylvanië, loopt af en toe
      hoog op. Hun positie als vroegere heersers en culturele elite maakt het
      lastig te erkennen minderheid te zijn en bij roemenen speelt een
      historisch gevoel van minderwaardigheid ook een rol.<br>
      <br>
      <i><a name="25">Het Joegoslavië van Tito</a></i>
      <br>
      Tito slaagt er in een eigenstandige federatieve volksrepubliek te stichten
      die niet door de grootste minderheid, de serviërs, wordt gedomineerd. Het
      naoorlogse Joegoslavië is wel eens gekenschetst als een land van ‘zes
      republieken, vijf naties, vier talen, drie religies, twee alfabetten en
      één Tito’. Zeker na de breuk met de Sovjet-Unie (1949) kennen die zes
      republieken (Servië, Kroatië, Slovenië, Bosnië-Herzegovina, Montenegro
      en Macedonië) en twee aparte provincies (Kosovo en Vojvodina) grote
      autonomie, nog eens verdubbeld door arbeiderszelfbestuur in de bedrijven.
      Keerzijde van de medaille is dat totale stagnatie alleen voorkomen kan
      worden door Tito’s charisma en zo nodig door de ijzeren vuist van de
      communistische partij. Ondershuids sluimeren tegenstellingen en men
      beschuldigt rond 1970 de kroaat Tito ervan met verdeel-en-heerspolitiek
      (afsplitsing van Macedonië en Montenegro en de steeds grotere
      zelfstandigheid van de provincies binnen Servië) de serviërs hun
      historische positie te onthouden. Dat iedere republiek in de federale
      organen gelijk stemrecht heeft terwijl serviërs meer dan 40% van de
      totale bevolking uitmaken, geeft voedsel aan deze kritiek. Ongelijke
      economische ontwikkeling tussen noord en zuid versterkt anderzijds het
      idee bij slovenen en kroaten dat de andere volkeren op hun kosten leven
      bij de gratie van federale subsidies. De inefficiëntie van het overleg
      dat nodig is om tot besluiten te komen en het benadrukken van de eigen
      autonomie door alle deelgebieden neemt na de dood van Tito (1980) groteske
      proporties aan.<br>
      <br>
      <i><a name="26">Val van het communisme</a></i>
      <br>
      De Koude Oorlog, bevroren in het Verdrag van Helsinki (1975), lijkt de
      tweedeling in Europa (liberale kapitalistische democratie aan de ene kant
      van het IJzeren Gordijn, staatsgeleide planeconomie aan de andere)
      ‘vreedzaam coëxisterend’ te bestendigen. Ook heeft de toetreding van
      Griekenland tot de Europese Unie (1981) de kunstmatige scheiding tussen
      dit land en de rest van de Balkan verder verscherpt. Toch imploderen de
      vazalstaten onverwacht snel nadat de almacht van de communistische
      partij in de Sovjet-Unie door Gorbatsjov ter discussie is gesteld. Na een
      geleidelijke en vreedzame machtsdeling in Polen, de fluwelen revolutie
      van Praag en de val van de Berlijnse muur (1989) sneuvelen ook de
      volksrepublieken op de Balkan. Hongarije en Bulgarije wisselen
      betrekkelijk soepel van regime, maar Roemenië, waar Ceau&#351;escu
      persoonsverheerlijking en autarkie tot hallucinerende niveaus heeft
      opgevoerd, en Joegoslavië, waar sinds de dood van Tito het ideologisch
      vacuüm door ultranationalisten is gevuld, kennen een veel gewelddadiger
      omwenteling, om nog maar te zwijgen van de chaos die de val van het
      inmiddels volledig geïsoleerde regime in Albanië teweegbrengt.
      Griekenland is met name een toevluchtsoord voor teleurgestelde Albanezen
      die de terreur van de maffia in hun land ontvluchten. Istanboel herneemt
      zijn positie als de economische pool van de Balkan waarlangs de handel met
      Bulgarije, Roemenië, Macedonië, Albanië en zelfs romp-Joegoslavië
      (Servië en Montenegro) opnieuw zijn weg vindt.<br>
      <br>
      <i><a name="27">Balkanisering van Joegoslavië</a></i>
      <br>
      De ‘vondst’ mensen bij volkstellingen in de gelegenheid te stellen
      zich ‘Joegoslaaf’ te noemen (tot 1960 worden alleen de moslims zo
      genoemd, later bestaat deze groep uit mensen die expliciet niet tot een
      van de etnische entiteiten gerekend willen worden) verhindert niet dat het
      etnisch nationalisme in Joegoslavië uiteindelijk zo ver doorschiet dat de
      staat uiteenvalt in net zoveel republieken als er in de federatie
      bestonden. Daarmee is echter het probleem van de minderheden niet kleiner,
      eerder groter geworden. Die republieken die niet etnisch homogeen zijn,
      komen op de rand van burgeroorlog te staan (Servië, met name in de twee
      provincies) of gaan er overheen (eerst Kroatië, dan al snel Bosnië-Herzegovina,
      uiteindelijk ook Kosovo en Macedonië). Oud-communisten die zich ontpoppen
      als extreme nationalisten wakkeren het vuur aan door verwijzing naar
      historische ‘feiten’ die de ‘eeuwigheid’ van hun natie
      onderstrepen, of de ‘eeuwenoude’ onderdrukking daarvan. Miloševi&#263;’
      uitvergroting van de 600-jarige nederlaag van het koninkrijk Servië tegen
      de Ottomanen in de slag op het Merelveld (niet toevallig in Kosovo
      gelegen) is in 1989 het startsein, dus zelfs nog voor het uiteenvallen van
      de federatie, maar het gedweep met de Ustaši-erfenis in Kroatië en de
      vooroordelen van de slavische Macedoniërs over de albanese hebben
      dezelfde achtergrond. Serviërs in Kroatië, moslims in Bosnië en
      albanezen in Kosovo zijn er het slachtoffer van, waarna zij zelf bewijzen
      tot vergelijkbare gruweldaden in staat te zijn. Het Haagse Joegoslavië-tribunaal
      is het noodzakelijke maar trieste slotakkoord op de massamoord in
      Srebrenica, de vernietiging van Vukovar, de concentratiekampen van Omarska,
      de systematische verkrachtingen van Prijedor, de moorddadige
      sluipschutters rond Sarajevo (zie nr. 41) en de deportatie van serviërs
      uit de Krajina en albanezen uit Kosovo.<br>
      <br>
      <br>
        	<table border="0" cellspacing="0" cellpadding="0">
        	<tr>
        		<td colspan="2">
                </td>
        	</tr>
        	<tr>
        		<td bgcolor="#002E65" colspan="2"><img src="../images/shim.gif" height="1" width="480" border="0"></td>
        	</tr>
        	<tr>
        		<td align="left"><a href="javascript:history.back(-1);" class="hornav">vorige pagina</a></td>
        		<td align="right"><a href="1b.html" class="hornav">volgende pagina</a></td>
        	</tr>
        	<tr>
        		<td colspan="2"><img src="../images/shim.gif" height="50" width="1" border="0"></td>
        	</tr>
        	</table>
    </td>
  </tr>
</table>

</body>
</html>

