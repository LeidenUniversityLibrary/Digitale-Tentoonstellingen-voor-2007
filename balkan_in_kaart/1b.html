<!DOCTYPE HTML PUBLIC "-//W3C//DTD HTML 4.0 Transitional//EN">

<html>
<head>
	<title>Balkan in kaart</title>
<!--- stylesheet --->
<link rel="STYLESHEET" type="text/css" href="../css/style.css">
<link rel="STYLESHEET" type="text/css" href="../css/default.css">
<script language="JavaScript" src="../js/index.js"></script>
<script language="JavaScript" src="../js/browser_stylesheet.js"></script>
<script language="JavaScript" src="../js/printbug.js"></script>
<script language="JavaScript" src="../js/functiondetect.js"></script></head>

<body leftmargin=0 topmargin=0 marginwidth="3" marginheight="0" bgcolor="White" onLoad="detect()">

<table width="480" border="0" cellspacing="0" cellpadding="0">
<tr valign="top">
<td class="small">
<a href="http://www.bibliotheek.universiteitleiden.nl" class="small" target="_top">Bibliotheken</a>
<img border="0" src="../images/slash.jpg" width="3" height="8">
<a href="https://www.bibliotheek.universiteitleiden.nl/bijzondere-collecties/tentoonstellingen" class="small" target="_top">Tentoonstellingen</a>
<img border="0" src="../images/slash.jpg" width="3" height="8"> Balkan in kaart</td>
</tr>

  <tr>
    <td class="small">
    </td>
  </tr>
  <tr>
    <td>
    </td>
  </tr>
  <tr>
    <td>
      <!--- INHOUD --->
      <a name="top"></a>



      <!--- 4 VERSCHILLENDE KOPJES --->
        	<!---<div class="faculteitsonderdeel">Faculteitsonderdeel</div>--->
        	<!---<div class="hoofdstuk"></div>--->
        <div class="hoofdstuk"><br>
          Balkan in kaart</div>
<p><i>Tentoonstelling van 4 september tot 16 oktober 2003 in de Universiteitsbibliotheek<br>
Samenstelling: Harrie Teunissen en John Steegh</i></p>
        

      
      
      <br><b><a href="Inleiding.html#I">Inleiding</a></b>
      <p><b><a href="object1.html">Tentoonstelling</a></b><br>
      <br>
      <a href="Begeleidend_esssay.html"><b>
      Inhoud begeleidend essay</b></a></p>
      <br> 
      
      <br>
      
      <hr>
        

      
      
      Begeleidend essay 3 
      
      <hr>
      <br>
      <p><a name="a">3.&nbsp; Van religieuze identiteit naar nationale mythe</a><br>
      <br>
      <i><a name="1">Ottomaanse en volkscultuur</a></i>
      <br>
      Verovering van de Balkan door de Ottomanen brengt grote christelijke
      gemeenschappen onder het bewind van de sultan. Hoewel er groepen zijn die
      de religie van de nieuwe heersers overnemen (Bosnische moslims, de meeste
      albanezen, een groot deel van de roma ten zuiden van de Donau, slavische
      torbeši van Macedonië, bulgaarse pomakken in het Rhodopengebergte), is
      het Ottomaanse Rijk nauwelijks uit op assimilatie van onderworpen volkeren
      aan zijn godsdienst en cultuur. Niet alleen ontbreekt het de Ottomanen aan
      institutionele kaders voor integratie, ook het bergachtige karakter van de
      Balkan werkt compartimentering van culturen in de hand. De Porte
      differentieert officieel niet naar taal of etniciteit. Tot eind 19e eeuw
      noemt haar elite zich ‘Osmanli’, de notie turk te zijn geldt eerder
      voor onontwikkelde boeren. Voorwaarde voor een hoge functie in het
      Ottomaanse Rijk is dat men moslim is en Ottomaans turks kent. Veel
      grootviziers en hoge functionarissen komen uit een albanese of slavische
      moslim­gemeenschap en ook het devshirme-systeem verhindert, zij het
      onvrijwillig, het ontstaan van een etnisch homogene bestuurlijke en
      militaire kaste. Ottomaans turks verschilt in hoge mate van het alledaagse
      turks, het is een mengeling van turks, perzisch en arabisch. De turkse
      woordenschat en haar grammatica overheerst weliswaar, zeker in militaire
      zaken, maar perzische woorden en vormen spelen een grote rol in de
      literatuur. Het arabisch domineert uiteraard geloofszaken. Het arabische
      medeklinkerschrift, lastig voor het turks met al zijn klinkerwisselingen,
      en het toenemend gebruik van een bombastische stijl door de Ottomaanse
      elite maken Ottomaans turks ontoegankelijk voor de grote meerderheid van
      de bevolking. De massa leeft volgens de voorschriften en gewoonten van de
      diverse volksculturen en is eerder verbonden met een bepaalde
      geloofsgemeenschap dan met de staat en zijn ‘hoge’ cultuur. Daardoor
      kan de Orthodoxe Kerk eeuwen lang de herinnering levend houden aan haar
      glorieuze verleden. Iconen en fresco’s beelden heilige vorsten en
      monniken uit, en de liturgie viert met de regelmaat van de kalender
      geheiligde verzetsdaden en martelaren, ook die uit de strijd tegen
      Ottomaanse veroveraars.<br>
      <br>
      <i><a name="2">Millet-systeem</a></i>
      <br>
      Het Ottomaanse Rijk is een islamitische staat die zijn onderdanen via
      millets verdeelt in religieuze groepen. Het millet-systeem zou zijn
      ontstaan toen sultan Mehmet II, veroveraar van Constantinopel in 1453, een
      patriarch, een bisschop en een rabbi bij het hof aanstelde als
      vertegenwoordigers van respectievelijk de orthodoxe, de armeense en de
      joodse gemeenschap. Moderne onderzoekers menen echter dat de millets
      voortkomen uit een aanzienlijk latere Ottomaanse systematisering van
      uiteenlopende regelingen met lokale wereldlijke en religieuze leiders. Hoe
      dan ook, het systeem kent vanaf de 17e eeuw behalve de moslim-millet, waar
      de sjaria richtinggevend is, aparte millets voor de andere ‘volkeren van
      het boek’, die hun eigen regels, belastinginning en hiërarchie houden.
      De tweederangs onderdanen mogen, althans in theorie, geen wapens dragen en
      niet paard rijden, wel moeten zij extra belastingen betalen. De Ottomaanse
      staat overlegt en regelt zaken alleen met gezagsdragers, niet met
      individuele leden van die gemeenschappen. Elke religieuze gemeenschap
      verzorgt haar eigen onderwijs. Het hele systeem voorafgaand aan de
      Tanzimat is gebaseerd op een scheiding tussen de verschillende religieuze
      gemeenschappen, zelfs tot op het niveau van de kleuren en de kleding die
      elke groep kan dragen. Daardoor wordt de millet, na familie en
      geboortestreek, de belangrijkste focus van de groepsidentiteit, niet taal
      of etniciteit. Voor de orthodoxe bevolking van de Balkan wordt hun millet
      geleid door de oecumenische patriarch in Istanboel. Tot de oprichting van
      het Bulgaarse Exarchaat (1870) ontkomen alleen de servische orthodoxen aan
      griekse controle. Zij kennen eeuwen lang een eigen patriarchaat in Pe&#263;,
      maar na de massale migratie in 1699 van Kosovo naar de Vojvodina is ook
      hun spirituele centrum buiten Ottomaanse invloed geraakt. Deze
      ontwikkeling van de orthodoxe millet verklaart waarom phanarioten de
      griekse hiërarchie kunnen gebruiken om orthodoxe slaven en albanezen,
      zelfs orthodoxe roma en vlachen (romaans sprekende nomadische herders) ten
      zuiden van de Donau in kerk en onderwijs te helleniseren. Zo is voor
      orthodoxe bulgaren de griekse assimilatiedruk duidelijk sterker dan een
      Ottomaans-turkse.<p><i><a name="3">Secularisering en orthodoxie</a></i>
      <br>
      De Tanzimat leidt tot een geleidelijke en gedeeltelijke secularisatie van
      staatsapparaat, rechterlijke macht en onderwijs. Meteen in 1839 decreteert
      de Porte religieuze gelijkheid voor het gerecht, 1855 schaft ze de
      hoofdelijke belasting voor niet-moslims af. Christenen, joden en moslims
      worden nu op gelijke voet toegelaten tot staatsscholen en
      bestuursapparaat. Theoretisch komen ze ook in aanmerking voor legerdienst,
      in de praktijk blijven ze vrijgesteld als ze een aparte belasting betalen.
      Men koerst af op Ottomaans burgerschap, ook voor niet-moslims. Deze
      politiek stuit wel op hardnekkig verzet van moslims, binnen en buiten de
      regerende elite. Nu de onderdanen van de sultan in principe gelijk zijn,
      ontwikkelt zich een meer directe relatie tussen individu en staat. Het
      millet-systeem, eeuwen lang trouwe steunpilaar van het Ottomaanse Rijk,
      wordt uitgehold en getransformeerd. Controle van de millet over het leven
      van haar leden wordt ingeperkt door het ontstaan van seculiere scholen en
      rechtbanken naast het onderwijs en de rechtspraak binnen de millet.
      Ondanks verzet van het patriarchaat, wordt in 1862 een nieuw statuut voor
      de Grieks-orthodoxe millet ingevoerd: metropolieten moeten voortaan de
      macht delen met de stedelijke burgerij. Onder druk van de grote
      mogendheden worden bovendien nieuwe millets ingevoerd voor katholieken en
      protestanten. Doorslaggevend is echter de instelling van het Bulgaarse
      Exarchaat (1870) en van de Roemeense Orthodoxe Kerk (1885), waardoor het
      monopolie van het griekse patriarchaat van Istanboel doorbroken wordt.
      Tegen 1914 bestaan er zeventien verschillende millets. De orthodoxie heeft
      steeds de gouden tijd dat zij de Balkan domineerde gekoesterd. Maar
      terwijl de griekse hiërarchie de tradities van Byzantium centraal stelt,
      gaan orthodoxe bulgaren, serven en roemenen heilige voorgangers uit hun
      vroegere regionale rijken opwaarderen tegenover de Byzantijnse. Onder
      westerse invloed wordt het onderwijssysteem van diverse millets gebruikt
      voor de verbreiding van nationalistische programma’s. Als radicalen
      bovendien de overhand krijgen op traditionalisten, gaan dergelijke millets
      deel uitmaken van de nationale bevrijdingsstrijd.<br>
      <br>
      <i><a name="4">Meerduidige religiositeit</a></i>
      <br>
      Geschiedschrijving die een eeuwen lange onderdrukking van nationale kerken
      door de islamitische staat breed uitmeet is zelf een recent product van
      het zwart-witdenken uit de tijd van de nationale bevrijdingsstrijd. Het
      millet-systeem kent eerste- en tweederangs gelovigen en leidt tot aparte
      gemeenschappen, maar stimuleert ook een alledaagse coëxistentie onder
      de ‘Pax Ottomanica’. Dat joden, christenen en moslims dezelfde éne
      God aanbidden en allemaal kinderen van Abraham zijn, ondersteunt vreedzaam
      samenleven. Verhoudingen worden regelmatig zo intiem dat mensen rituelen
      van elkaars geloof bijwonen of zelfs delen. Dit blijkt duidelijk in Kosovo
      en Noord-Albanië, waar leden van christelijke clans zijn overgegaan tot
      de islam. Daar liggen boerendorpen waar vele generaties lang de mannen
      moslim en de meeste vrouwen christenen zijn. Jongens worden besneden,
      meisjes gedoopt. Deze praktijk komt voort uit de wens minder belasting te
      betalen (waarvan de hoogte afhankelijk is van de religie van alleen het
      gezinshoofd), maar ook uit de theologische opvatting dat Christus en
      Mohammed broeders zijn. Een ander voorbeeld vormt de Thaçi-clan met zijn
      drie vertakkingen: een is geheel islamitisch, een volledig katholiek en
      een is katholiek maar eet geen varkensvlees. Volgens orale overlevering
      zou dit ontstaan zijn toen rond 1700 van drie broers de oudste overging
      tot de islam en de tweede en derde katholiek bleven. Uit achting voor zijn
      oudste broer was de derde wel gestopt met het eten van varkensvlees. Of
      dit verhaal een fantasievolle rationalisatie achteraf vormt doet er
      nauwelijks toe. Het illustreert dat bij Noord-albanese stammen de
      loyaliteit aan de clan sterker is dan religieuze verschillen. Als de clan
      een feestdag viert, wordt er geen wijn geschonken of varkensvlees
      geserveerd, maar iedereen, katholiek, orthodox of moslim, drinkt raki.
      Zulke samenkomsten nodigen uit tot een kennisname van elkaars religieuze
      opvattingen en rituelen. Dit geeft christelijke clanleden de mogelijkheid
      om zich, bijvoorbeeld op reis, voor te doen als moslims. Bij gemengde
      clans is het niet ongewoon om christelijke leden ook islamitische namen te
      geven, waar zij in de buitenwereld hun voordeel mee kunnen doen.
      Moslimnamen voor christelijke albanezen zijn in de Albanese Alpen tot ver
      in de 20<sup>ste</sup> eeuw een normaal verschijnsel. Ook als het ontstaan
      is als een vorm van camouflage voor bijzondere omstandigheden; na verloop
      van generaties koestert men deze traditie zozeer dat zij voortgezet wordt
      ook als de noodzaak tot bescherming allang verdwenen is. Dubbele namen
      komen ook tussen verschillende etnische groepen voor. Dat wordt in de
      hand gewerkt door de meertaligheid van diverse regio’s. Etnische
      nabootsing vindt men vaak bij beroepen als handelsreizigers en herders, of
      bij aparte groepen zoals de roma.<br>
      <br>
      <i><a name="5">Syncretisme</a></i>
      <br>
      Dubbele religieuze identiteit komt op de Balkan sporadisch voor. Vormen
      van religieus syncretisme kennen wel eeuwen lang ruime verbreiding. Vooral
      op het niveau van de volksreligie worden religieuze tradities door
      christenen en moslims gedeeld. Gemengd islamitisch-christelijke dorpen in
      Noord-Albanië vieren de dag van Sint-Nicolaas samen. In Kosovo vieren
      moslims (net als hun christelijke buren) privé de ‘slava’, de dag van
      hun familieheilige. Etnografische kaarten claimen op grond van dit soort
      praktijken dat albanezen van Noord-Albanië en Kosovo van oorsprong
      serviërs zijn (zie nrs. 27-29). Bij andere vormen van syncretisme zijn
      priesters of sjeiks betrokken. Zo trekken christenen naar de tombes van
      heilige derwisjen of vragen een sjeik Koranverzen over hen uit te spreken
      als ze ziek zijn. Moslims bezoeken kerken en vragen de zegen met wijwater
      of de zalving met heilige olie. Zelfs het doopsel staat bij veel moslims
      hoog aangeschreven; het zou beschermen tegen geestesziekte of
      verhinderen dat ze als honden gaan ruiken. In de 18<sup>e</sup> eeuw
      klaagt de katholieke aartsbisschop van Skopje dat hij regelmatig door
      lokale moslims gehaald wordt om hun zieken te genezen, en hun dieren te
      exorceren. Dat weerhoudt hem er niet van voor te gaan in een merkwaardig
      syncretistisch feest op een Kosovaarse berg om Maria-Hemelvaart te vieren.
      In het visitatierapport uit 1681 staat, dat meer dan duizend mensen zich
      daar verzamelen: ‘Zij blijven daar de hele nacht, met trommels en
      fluiten, dansend en zingend. Na middernacht begint een gemengde processie
      – moslims, serviërs en grieken met brandende kaarsen waarvan de lengte
      overeenkomt met de leeftijd van elke persoon. Zij lopen drie uur lang
      barrevoets rond de hoogste top; sommige moslimleiders gaan te paard.’ In
      de ochtend viert de bisschop de mis en preekt tot een grote
      multireligieuze menigte. Daarna neemt de orthodoxe bisschop van Prizren
      hem mee om samen te lunchen. Deze cultus kent ongetwijfeld een heidense
      kern, opmerkelijk is dat die later ook opgenomen is in islamitische en
      orthodoxe tradities. Eén van de tombes van de legendarische moslimheilige
      Sarí Saltík zou zich op die berg bevinden, en soefi’s vieren daar de
      dag van Ali, de schoonzoon van Mohammed. Voor de orthodoxen van Prizren
      ligt het graf van St.-Pantaleimon op de berg en zijn viering duurt een
      zomerse nacht. Bij sommige ‘dubbelheiligen’ wordt de islamitische
      nachtwake van vrijdag op zaterdag zelfs overgenomen door de christelijke
      nachtwake van zaterdag op zondag; zoals bij het graf van Sveti Naum/Sarí
      Saltík aan het Meer van Ohrid.<br>
      <br>
      <i><a name="6">Crypto-christendom</a></i>
      <br>
      Naast het intieme sociale verkeer tussen moslims en christenen en de vele
      vormen van syncretisme bestaat er in enkele regio’s van het Ottomaanse
      Rijk ook crypto-christendom. De meest bekende zijn die van Kreta en Kosovo.
      Het gaat hier om gemeenschappen die naar buiten toe de islam belijden -
      men heeft islamitische namen, houdt zich aan de ramadan, bezoekt
      regelmatig de moskee, mannen zijn besneden, men wordt als moslim begraven,
      etc. - maar in de afzondering van hun gemeenschap en in hun hart koesteren
      ze de tradities van het christelijke geloof: zeggen christelijke gebeden,
      laten hun kinderen dopen, houden zich aan christelijke vasten- en
      feestdagen, etc. De geschiedenis van de crypto-katholieken in Kosovo van
      de 17<sup>e</sup> tot de 20<sup>e</sup> eeuw is interessant, omdat ze een
      maatstaf vormt voor de verhoudingen tussen de millets. De gemeenschap is
      ontstaan tijdens de antikatholieke campagnes van de Ottomaanse overheid
      als reactie op de steun van katholieke bisschoppen aan Venetiaanse en
      Oostenrijkse invallen in de regio. Het begint meestal met groepen waar
      alleen de mannen zich tot de islam bekeren en de jongens gedoopt én
      besneden worden. Omdat terugkeer naar het christendom voor de islamitische
      wet een halszaak is, moet men, zeker in de steden, ook thuis op zijn hoede
      zijn. Waarschijnlijk worden de jongens pas ingewijd als ze oud genoeg zijn
      om dat geheim te houden. Katholieke rapporten uit de 17<sup>e</sup> eeuw
      vermelden herhaaldelijk dat mannen die publiekelijk moslim zijn
      bisschoppen verzoeken priesters te instrueren hun heimelijk de sacramenten
      toe te dienen. Met vrouwen in huis die officieel christen zijn is het voor
      hen niet moeilijk deze families te bezoeken en dan ook het manvolk te
      bedienen. Rome en provinciale synodes verzetten zich echter tegen het
      toedienen van sacramenten aan wie officieel moslim is. Hetzelfde geldt
      voor personen die de islam niet belijden, maar verder ‘op zijn turks’
      leven. Maar zolang de lokale clerus zich rekkelijk opstelt is er weinig
      aan de hand. Een pauselijke encycliek medio 18<sup>e</sup> eeuw verandert
      de situatie. Daar waar hen voortaan de sacramenten geweigerd wordt,
      bekeren crypto-christenen zich helemaal tot de islam. Een bisschop
      schrijft dat de kerk meer wordt gehaat en vervolgd door deze nieuwe dan
      door de oorspronkelijke moslims. Na het Tanzimat-decreet, dat religieuze
      gelijkheid voor de wet belooft gaan in 1843 crypto-christenen uit
      nabijgelegen dorpen naar katholieke kerken in Gjakova en Pe&#263; en
      belijden daar publiekelijk hun katholieke geloof. Vroeger zette men zijn
      leven op het spel, nu worden ze na zes weken gevangenis en een boete
      vrijgelaten. Na de Krimoorlog lijkt de vervolging helemaal voorbij. Dat
      verandert echter weer na de Eerste Balkanoorlog, als Kosovo onder Servisch
      en Montenegrijns bewind komt. Crypto-katholieken worden nu onder druk
      gezet om tot de orthodoxie over te gaan. Er zijn berichten dat sommigen
      liever verklaren moslims te zijn om naar Turkije te kunnen emigreren. In
      de jaren dertig zet de bisschop van Skopje hen onder druk om een volledig
      katholiek leven te leiden. Maar de crypto-praktijk blijkt hardnekkig, ze
      bestaat nog steeds, wellicht doordat er, gestimuleerd door de banden met
      moslimfamilies, inmiddels toch een bi-confessionaliteit is ontstaan.<br>
      <br>
      <i><a name="7">Ontstaan van nationalismen</a></i>
      <br>
      Het Byzantijnse noch het Ottomaanse Rijk functioneert op etnische
      grondslag. Eeuwen lang geeft bekering en acculturatie toegang tot topcarrières
      voor mannen van uiteenlopende herkomst. Onverschilligheid voor nationalistische
      categorieën kenmerkt ook een gemeenschap waarvan de identiteit religieus
      gedefinieerd is. Taalverschillen zijn voor ‘grieken’ en ‘bulgaren’
      minder belangrijk dan gedeeld orthodox geloof. Zo worden in 1905 kinderen
      ondervraagd over de ruïne van de citadel van tsaar Samuel die de stad
      Ohrid en haar meer domineert. Op de vraag: ‘Wie heeft dit gebouwd?’,
      antwoorden kinderen uit een nabijgelegen bergdorp zonder pope of
      onderwijzer: ‘De vrije mannen.’ ‘En wie waren die vrije mannen?’
      ‘Onze grootvaders.’ ‘Ja, maar waren zij serviërs of bulgaren,
      grieken of turken?’ ‘Zij waren geen turken, zij waren christenen.’
      Bij analfabeten uit de bergen vindt men nog de oude geesteshouding die
      voorafgaat aan elders geaccepteerde nationalistische opvattingen. Door
      ‘nationale wedergeboorten’ komen de veelvolkerenstaat van de
      Habsburgers en het multireligieuze rijk van de Ottomanen onder druk te
      staan. Radicaliserende nationalistische bewegingen leiden tot vijandigheid
      tussen volkeren. Dit noopt tot een onderscheid tussen nationalismen en
      daaruit voortvloeiende conflicten. Nationalisme staat voor een
      ideologische beweging die een volk wil verenigen op een gestelde
      gemeenschappelijke cultuur of etniciteit. Nationalisten heb je in soorten:
      van modernisten tot reactionairen, van bloed-en-bodemfanatici tot rustige
      rationalisten. Soms staan rivaliserende groepen tegenover elkaar die
      allemaal claimen de belangen en verlangens van hetzelfde volk te
      vertegenwoordigen. Hoewel er gemeenschappen zijn die vanaf de oudheid min
      of meer een apart ‘volk’ vormen, wordt nationalisme meestal als een
      modern fenomeen beschouwd, rond 1800 in West-Europa ontstaan. Het
      verschijnt ten tonele met de moderne staat en haar economie die massale
      participatie en volksonderwijs veronderstelt. Sommigen zien het
      nationalisme ontstaan tijdens de Franse Revolutie als onderdanen vrije
      burgers worden, verzekerd van hun rechten. De oorlogen van Napoleon tonen
      de kracht van de volkssoevereiniteit als een idee dat massa’s kan
      mobiliseren en een nieuwe politieke legitimiteit fundeert. Anderen zien
      het nationalisme juist ontstaan als reactie op de dreiging die uitgaat van
      dat revolutionaire Frankrijk. Onder duits- en italiaanstaligen, kwetsbaar
      in hun lappendekens van staten en staatjes, wordt ‘de natie’ primair
      gefundeerd op hun originele taal en cultuur. Het Franse natiemodel gaat
      uit van de gelijke rechten van alle burgers binnen een bepaald territoir;
      het duitse natiemodel is gebaseerd op gemeenschappelijke etnische tradities
      die bestaande grenzen overschrijden.<br>
      <br>
      <i><a name="8">Nationalisme en orthodoxie</a></i>
      <br>
      Intellectuele phanarioten bepleiten aanvankelijk een synthese van Europese
      Verlichting en oosterse orthodoxie tegenover de achterlijkheid van de Balkan.
      Zij willen de vergeten volkeren van de zuidoostelijke periferie integreren
      in de historische bestemming van Europa. De seculiere kijk op de
      geschiedenis verdringt echter de orthodoxe viering van een geheiligde
      tijd. De literaire elite maakt een post-Ottomaanse wereld op de Balkan
      voorstelbaar en effent de weg voor modern nationalisme. Tegen het einde
      van de 18<sup>e</sup> eeuw is hun droom van een politieke emancipatie nog
      gebaseerd op verlichte despoten als Catharina de Grote en Jozef II. De
      Franse Revolutie en Napoleons invasie van Ottomaans Egypte in 1798
      radicaliseert het politieke denken op de Balkan. Dat blijkt duidelijk uit
      Rigas Velestinli’s ontwerpgrondwet voor een Helleense republiek waar het
      volk soeverein is, onafhankelijk van taal en religie (zie nr. 20). Het
      egalitarisme en deïsme van de radicalen beangstigt echter moslims en
      christenen. Voor de orthodoxe hiërarchie is het idee van politieke
      vrijheid zelfs duivels geïnspireerd. Het lokt de gelovigen weg van trouw
      aan de sultan. Aanhangers van het romantisch nationalisme bestrijden de
      oude opvatting dat het grieks - zoals het latijn in het westen - de weg
      tot geleerdheid wijst. Zij herwaarderen de culturele betekenis van
      volkstalen en boerentradities. Eerste helft 19<sup>e</sup> eeuw gaan
      mensen die bulgaars, servisch of roemeens spreken zich definiëren in
      termen van hun culturele gemeenschap. Op de Balkan krijgt het nationalisme
      als massabeweging onvermijdelijk een boerenkarakter. Het gaat dus eerder
      over recht op land en draaglijke belastingen dan over politieke begrippen
      als natie. Lang was het dorp hun vaderland, de stad werd gedomineerd door
      Ottomaanse bestuurders en vreemde handelaren. In de romantische
      nationale ideologie krijgen de boeren een nieuwe status. Zij belichamen
      voortaan de morele essentie van de natie. Liberale intellectuelen vallen
      de serviele clerus regelmatig aan in hun strijd voor de eigen natie, maar
      het zijn boerenopstanden die de creatie van nieuwe staten mogelijk maken,
      en deze boeren blijven sterk verbonden met de kerk. Daardoor blijft het
      orthodoxe christendom een belangrijke politieke factor, al verandert
      zijn karakter ingrijpend. In diverse staten is de orthodoxe religie
      voortaan toetssteen van nationale identiteit.<br>
      <br>
      <i><a name="9">De mythe van het Merelveld</a></i>
      <br>
      Voor nationalisten is geschiedenis van groot gewicht. Zolang het erom gaat
      een gelijkwaardig plekje te verwerven in het concert der naties, is er
      weinig aan de hand, maar zodra men in naam van de geschiedenis een bepaald
      gebied exclusief opeist wordt het problematisch. Dat geldt des te sterker
      wanneer, zoals ook op de Balkan regelmatig voorkomt, verschillende naties
      hetzelfde grondgebied claimen op basis van vroegere rijken op dat
      territoir, waarvan ze de bevolking als hun voorouders en de leiders als
      hun helden (of verraders) beschouwen. Hét voorbeeld van een dergelijke
      claim is de historische mythe van de Slag op het Merelveld. De servische
      verhalen over deze slag in 1389 zijn mythisch, niet omdat ze complete
      verzinsels zijn, maar omdat ze een verdichting vormen van halve
      historische waarheden. Zijn plot, die in 18<sup>e</sup>-eeuwse
      geschiedschrijving ontstaat door selectieve bewerking van middeleeuwse
      liederen en heiligenlevens, krijgt eind 19<sup>e</sup> eeuw een
      Groot-Servische wending als ze verbonden wordt met de cultus van het
      Merelveld. Met terugwerkende kracht op het verleden geprojecteerd en
      verbreid door kerken en scholen, dichters en kranten, creëert deze
      geschiedenis de populaire overtuiging van eeuwenoude etnische haat. Daar
      wordt de legendarische slag in 1389, waar het Servische leger van prins
      Lazar het onderspit delft tegen het Turkse leger van sultan Murad II, voorgesteld
      als de kruisweg van de Servische natie die zich opoffert om Europa te
      vrijwaren van het islamitische juk. Voor de keuze gesteld tussen een aards
      en een hemels rijk spreekt Lazar zijn mannen toe: ‘Het is beter te
      sterven in de strijd dan in schande te leven&nbsp; ... we willen de strijd
      van de martelaren accepteren en eeuwig leven in de hemel.’ Uit de
      schaarse bronnen blijkt evenwel dat die slag niet gaat tussen Serviërs
      en Turken, maar dat twee feodale legers elkaar bevechten. Aan de kant van
      Lazar staan behalve de servische troepen ook bosnische, hongaarse,
      albanese, walachse, bulgaarse en ‘frankische’ (West-Europese)
      strijders. Murads leger bestaat voor een belangrijk deel uit troepen van
      zijn servische en bulgaarse vazallen, griekse boogschutters, albanese en
      Genuese huurlingen. Ook het beeld dat de slag korte metten maakt met een
      Groot-Servisch Rijk blijkt onhoudbaar. Het grote rijk van tsaar Dušan,
      dat nog geen kwart eeuw bestaat, valt meteen na diens dood in 1355 uiteen.
      Zijn opvolger heeft slechts nominaal gezag over de despotaten. De strijd
      van de sultans met servische en bulgaarse vorsten duurt van 1371 tot 1459.
      Diverse veldslagen zijn militair belangrijker dan die op het Merelveld,
      maar lenen zich minder voor mythologisering omdat de verdeeldheid onder
      servische vorsten nog groter is. En dan wordt het lastig om een
      traumatische nederlaag te transformeren in een morele overwinning.<br>
      <br>
      <i><a name="10">De Joegoslavische grondwet van 1974</a></i>
      <br>
      Alle communistische staten ondergaan na 1945 grote sociale en economische
      veranderingen. Het meest opvallend is de massale trek naar de stad. De
      sterke teruggang van het aandeel van boeren gaat gepaard met een enorme
      stijging van mannen en vrouwen in industrie en dienstverlening. In de
      eerste decennia dwingen de collectivisering van industrie en grondbezit,
      het verdringen van oude notabelen en de ‘volksdemokratisering’ een
      gelijkschakeling af die niet bevorderlijk is voor de cultuur van nationale
      minderheden. De ontwikkeling van Joegoslavië als veelvolkerenstaat is
      extra interessant. De bevrijdingsstrijd tegen de Duitse bezetting is
      gevoerd onder het motto ‘Broederschap en Eenheid’. Tito stelt in 1948
      dat de Federatieve Volksrepubliek de nationale kwestie heeft opgelost tot
      ‘volledige tevredenheid van onze naties’. Maar het ‘Joegoslavische
      socialistische patriotisme’ ontwikkelt zich vooral in de leidende
      kringen van partij, staat en leger. In de jaren zestig raakt het echter in
      het defensief, de belangen van de naties en nationaliteiten leiden opnieuw
      tot politieke conflicten. Rond 1970 gaat het ‘polycentrisch
      nationalisme’ deel uitmaken van de staatsideologie en in 1974 komt een
      nieuwe grondwet tot stand. Deze omvangrijke constitutie is gebaseerd op
      drie uiteenlopende interpretaties van het begrip ‘volk’: 1) Alle
      Joegoslaven hebben als staatsburgers gelijke rechten; 2) culturele en
      politieke
      rechten van elke etnische gemeenschap worden gewaarborgd; 3) het
      proletariaat oefent zijn ‘dictatuur’ uit in de vorm van zelfbestuur
      door arbeidersraden. De etnische gemeenschappen zijn onderverdeeld in
      naties en nationaliteiten. De zes naties - slovenen, kroaten, bosniërs,
      serven, montenegrijnen en macedoniërs - zijn constituerend voor de
      federatie, want hun ‘vaderland’ bevindt zich in Joegoslavië.
      Nationaliteiten krijgen autonome provincies, want die hebben een eigen
      staat buiten Joegoslavië (hongaren in Vojvodina, albanezen in Kosovo).
      Wanneer leden van naties als een compacte massa vóórkomen buiten de
      grenzen van hun republiek, zoals serviërs in Kroatië en Bosnië, gelden
      ze daar ook als mede constituerend. Maar leden van nationaliteiten die als
      collectiviteit buiten hun autonome provincie leven, zijn daar geen
      constituerend volk, zoals de albanezen in Macedonië. Naties hebben volgens
      de grondwet het recht op zelfbeschikking inclusief afscheiding, nationaliteiten
      echter niet. In het federale bestuur hebben republieken twaalf
      vertegenwoordigers, tegen autonome provincies acht, acht afgevaardigden
      volstaan om een wetsvoortsel in te dienen óf te blokkeren. De republiek
      Servië kan niet zonder toestemming van de parlementen in Kosovo en
      Vojvodina tussenbeide komen in hun interne aangelegenheden. Kosovo krijgt
      zijn eigen ‘nationale’ bank, hooggerechtshof, hymne en vlag (identiek
      aan die van Albanië). Na 1974 wordt de universiteit gealbaniseerd en
      groeit als kool. Albanese geesteswetenschappen zijn bijzonder populair,
      slechts een kleine minderheid kiest exact. De massale culturele inhaalslag
      is ook een middel om de werkloosheid te camoufleren; nationalistische
      studenten zonder toekomst nemen het voortouw in de albanese explosie van
      1981. Vanaf 1986 holt de Servisch nationale mobilisering de autonomie
      van Kosovo uit en serviseert zijn bestuur.<br>
      <br>
      <i><a name="11">Mythische geografie</a></i>
      <br>
      De balkanisering van Joegoslavië met zijn burgeroorlogen en zuiveringen
      wordt gevoed door, en geeft zelf nieuw voedsel aan, het gevoel slachtoffer
      te zijn van buurstaten en verre machten. Elke natie en etnische groep in
      het voormalige Joegoslavië koestert haar eigen catalogus van gruweldaden,
      vernietigingen en onrecht, maar geen ervan lijkt het op te brengen ook te
      treuren om de slachtoffers bij de ander. Het Servisch nationalisme is het
      meest paranoïde in dit opzicht, maar het is zeker niet uniek. De
      geografische dimensie van de mythe van het Servische volk wordt in
      varianten verbreid tijdens Miloševi&#263; en Karadji&#263;. Volksliederen
      markeren de grenzen van Servië met botten van vermoorde serviërs en
      archeologen bepalen het servisch-etnisch stamgebied tussen de rivieren
      Morava en Kupa op basis van ‘hun’ middeleeuwse grafvelden. Door de
      mythische beleving van de tijd worden strijders van nu bijgestaan door hun
      voorvaderen en helden die hen eraan herinneren wie ze zijn en waarvoor ze
      vechten. Zo wordt bij de zeshonderdste verjaardag van de Slag op het
      Merelveld verklaard: ‘Kosovo is Servië en dit feit is niet afhankelijk
      van albanese geboortecijfers of servische sterftecijfers. Er ligt hier zoveel servisch bloed en er zijn zo veel
      servische heiligdommen dat het nog servisch land is als er niet één
      serviër meer woont.’ De schepping van een zuivere natiestaat wordt
      gezien als een terugkeer naar de tijd vóór de komst van ‘de
      Turken’die volkeren en culturen mengden. Gelukkig zijn er gebieden waar
      serviërs hun oorspronkelijke door God gegeven identiteit behouden. Die
      nationale identiteit wordt eerder bewaard door serviërs die in de bergen
      grenzen bewaken, dan door wie zich vestigt in multi-etnische steden. In de
      mythe is het servische land ook een organisch geheel. De Drina-rivier
      wordt niet beschouwd als een natuurlijke grens, maar als de ruggengraat
      van het volk. Het afsnijden van Bosnische serviërs van hun volksgenoten
      ten oosten van die rivier wordt zo een pijnlijke splijting van het
      Servisch-nationale lichaam. De strijdende zonen van <span style="LETTER-SPACING: -0.05pt">‘Moeder
      Servië’ (Groot-Servië) moeten de eer beschermen van haar ‘dochters’</span>:
      het actuele Servië (inclusief Kosovo), Montenegro, de Krajina en de
      Republika Srbska. Het boek ‘De verkrachting van Servië’ (Belgrado,
      1992) roept op tot bloedwraak. Bosnië- Herzegovina zou in zijn geschiedenis
      nog het meest geschonden zijn. Zijn huid lijkt een luipaardvel, de
      patronen
      op zijn etnische kaart zijn in feite ‘wonden op het lichaam van het
      etnisch-servische bestaan.’ En het Bosnisch-servische tijdschrift
      Javnost viert de ‘bevrijding van Srebrenica’ door het leger van
      generaal Mladi&#263; als ‘het zuiveren van een vlek op de kaart’.<br>
      <br>
      <i><a name="12">Balkan, deel van Europa</a></i>
      <br>
      Het extreme geweld op de Balkan zou voortkomen uit de barbaarse cultuur
      van haar bergstammen of wortelen in duistere lagen van haar collectief
      onbewuste. Archaïsche tradities en irrationele schimmen spelen zeker
      een rol in de conflicten van het laatste decennium. Zij voeden met name
      het bloedige nationalisme van paramilitaire eenheden, die hun leden vaak
      rekruteren onder hooligans en criminelen. Zij spelen ook in op het
      onbehagen in steden-in-verval en de vlucht voor een modernisering die
      geen perspectief biedt. Op een ‘hoger’ politiek en militair niveau
      wordt irrationeel geweld echter functioneel ingezet om een staat met een
      homogene bevolking te realiseren. In die zin zijn etnische zuiveringen
      aberraties van het romantische ideaal van de natiestaat zoals die zich ook
      elders in Europa hebben voorgedaan. De Europese Unie is juist voortgekomen
      uit het besef het extreem-nationalisme dat twee wereldoorlogen heeft
      ontketend te moéten overwinnen. Op 16 april 2003 tekenen acht voormalige
      oostbloklanden, Cyprus en Malta de akkoorden waarmee ze vanaf 1 mei 2004
      lid zijn van de EU. Drie kandidaten, die nog moeten wachten - Roemenië,
      Bulgarije en Turkije - zijn ook genood voor het feest in Athene. Afwezig
      zijn echter de landen van de westelijke Balkan: Kroatië, Bosnië, Servië-Montenegro,
      Albanië en Macedonië. Over enkele jaren worden ze aan alle kanten
      omringd door EU-landen. Kroatië lijkt nog wel mee te kunnen liften met
      Roemenië en Bulgarije, die waarschijnlijk in 2007 toetreden. De andere
      vier kunnen echter op eigen kracht de aansluiting niet vinden. Grote
      industrieën die onder het communisme werden gebouwd, zijn op sterven na
      dood, maar er komt nauwelijks iets voor in de plaats. In Servië-Montenegro
      daalt de levensstandaard, in Macedonië dreigt politieke instabiliteit, in
      Bosnië neemt de economische groei weer af door de terugval in hulp, in
      Albanië groeit de economie wel, maar verder is het nog een
      ontwikkelingsland. De EU is aanwezig als vredesbewaarder en Brussel is een
      belangrijke geldschieter. Omvangrijke begrotingssteun maskeert vaak de
      economische achteruitgang. Vandaar het pleidooi van Gerald Knaus,
      directeur van het European Stability Initiative in Berlijn, hulp te bieden
      bij de omvorming van de economie: ‘We moeten af van het idee dat de
      Balkan zo bijzonder is. Vergelijk het met Griekenland, Portugal en Spanje
      een paar decennia geleden. De EU heeft inmiddels een heel instrumentarium
      om achtergebleven regio’s te helpen. Daarmee kan ze ook hier aan de
      slag.’ Dan moet West-Europa wel loskomen van zijn onverschilligheid voor
      een regio die normaliter alleen in tijden van terreur media-aandacht
      krijgt. Maar om nieuwe crises te voorkomen is ook op de Balkan een andere
      omgang met de slagvelden van weleer gewenst. Alleen als de doden rust
      krijgen, komt de weg vrij voor een nieuwe identiteit.<br>
      <br>
      <br>
      Harrie Teunissen / John Steegh<p>(<span>Met dank aan</span> Simon Anneeze,<i> 
      </i>Paul van den Brink, Léon Buskens, <span style="COLOR: black">Dušanka
      Cori&#263;, </span>Dienst Geografie van de Koninklijke Landmacht, <span style="COLOR: black">Alexander
      de Groot, </span>Jan-Paul Hinrichs, Marten Hofstede, Peter Horree, Jenda Horák, Aureli
      Kenessey de Kenese, Huib Leeuwenberg, Koos Metselaar, Arjan Meurs, Besiana
      Rançi, Karin Scheper, Jan Schmidt, Rob Schoonwater, Arthur Steegh, Daniël Stork, Koen Stork,
      Hans Tisseur, Ruben Verhasselt, Erik
      Visscher, D. De Vries, Hans en Loes van Waning, Jan Just Witkam, en het
      Institute for Balkan Studies in Thessaloniki.)<br>
      <br>
      <br>
      <table border="0" cellspacing="0" cellpadding="0">
        	<tr>
        		<td colspan="2">
                </td>
        	</tr>
        	<tr>
        		<td bgcolor="#002E65" colspan="2"><img src="../images/shim.gif" height="1" width="480" border="0"></td>
        	</tr>
        	<tr>
        		<td align="left"><a href="javascript:history.back(-1);" class="hornav">vorige pagina</a></td>
        		<td align="right"><a href="1c.html" class="hornav">volgende pagina</a></td>
        	</tr>
        	<tr>
        		<td colspan="2"><img src="../images/shim.gif" height="50" width="1" border="0"></td>
        	</tr>
        	</table>
    </td>
  </tr>
</table>

</body>
</html>

