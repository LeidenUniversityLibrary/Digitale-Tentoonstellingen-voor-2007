<html>
<head>
<title>Découverte des lettres néerlandaises 02a</title>
<meta NAME="etcl.editor" CONTENT="Hans Tisseur">
<meta NAME="etcl.revised" CONTENT="20000628">
<link rel="STYLESHEET" type="text/css" href="../css/style.css">
<link rel="STYLESHEET" type="text/css" href="../css/default.css
"></head>

<body> 

<table border="0" cellspacing="0" cellpadding="0" width="480">
<tr valign="top">
<td class="small">
<a href="http://www.bibliotheek.universiteitleiden.nl" class="small" target="_top">Bibliotheken</a>
<img border="0" src="../images/slash.jpg" width="3" height="8">
<a href="https://www.bibliotheek.universiteitleiden.nl/bijzondere-collecties/tentoonstellingen" class="small" target="_top">Tentoonstellingen</a>
<img border="0" src="../images/slash.jpg" width="3" height="8"> Découverte des lettres néerlandaises</td>	     
</td></tr>
</table>

<table border="0" cellspacing="0" cellpadding="11" width="480">
  <tr>
    <td><h4><i>Découverte des lettres néerlandaises<br>
	Nederlandse literatuur in Franse vertaling</i></h4>
<h4>Jeanne Verbij-Schillings</h4>
<table width="100%" border="0">
<a href="inhoud.htm#">Inhoud
</table>&nbsp;

    <hr>
    <h4>
    <strong></a><a name="3"></a>3. De vroegste vertalingen in het Frans</strong></h4></td>
  </tr>
    <tr><td><hr>
	Tot de vroegste vertalingen van werken uit de Lage Landen behoort de 
	<i>Chronographia</i> van Johannes Beke. Deze geschiedenis van Holland en Utrecht 
	ontstond in de jaren veertig van de veertiende eeuw te Egmond. Het werk werd in of 
	kort na 1391 in het Middelnederlands vertaald. Omstreeks 1453-1457 zag een 
	Franse vertaling het licht in opdracht van de Bourgondische hertog Filips de Goede. 
	Vooral de kostbare wijze waarop de handschriften zijn uitgevoerd, maakt 
	aannemelijk dat de opdracht tot vertaling ingegeven werd om de rechtmatigheid van 
	Filips’ gezag over de Lage Landen in haar volle glorie naar buiten uit te dragen. Vier 
	van de zeven overgeleverde handschriften - een naar middeleeuws begrip niet 
	onaanzienlijk aantal -, zijn prachthandschriften, uitgevoerd in perkament en verlucht 
	met miniaturen in de stijl van de beroemde Brugse miniaturisten Loyset Liedet en 
	Willem Vrelant. De namen van de bezitters waren niet minder luisterrijk: de familie 
	De Croy, Lodewijk van Gruuthuse, Jean de la Fontaine, Giovanni Arnolfini, 
	raadgever van de Franse koning Lodewijk XI en de Bourgondische hertog Filips de 
	Goede, en Filips II van Spanje. Strikt genomen behoort de <i>Chronographia</i> niet thuis 
	in een lijst van in het Frans vertaalde Nederlandse werken, aangezien de tekst 
	vanuit het Latijn werd vertaald. Maar het voorbeeld illustreert welke interesses en 
	belangen een Frans publiek kon hebben bij een vertaling van een werk uit de 
	Nederlanden. Waarschijnlijk wel rechtstreeks uit het Nederlands in het Frans 
	vertaald is de <i>Croniken ende gesten des edele ende hoochgeboren heeren van 
	Brederode</i> van Jan Gerbrandszoon van Leiden. Het handschrift kwam in de tweede 
	helft van de vijftiende eeuw tot stand. De opdracht tot deze vertaling lijkt eveneens 
	van een politieke lading voorzien: de Brederodes waren immers de belangrijkste 
	tegenstrevers van het Bourgondische gezag in de Lage Landen. Uit dezelfde 
	periode dateert een Franse kroniek van Holland, Zeeland en Henegouwen tot in het 
	jaar 1455, waaraan vermoedelijk een Middelnederlandse bron ten grondslag ligt. 
	Met name Middelnederlandse plaatsaanduidingen als ‘Oest-Frise’, ‘Heydenzee’, 
	‘Lauwerzee’, ‘Conincxvelt’, ‘Zuyt-Hollande’ wijzen in die richting. De kroniek heeft in 
	Bourgondische kring gefunctioneerd: de tekst is opgenomen in een vijftiende-eeuws 
	verzamelhandschrift met overwegend werk van de Bourgondische geschiedschrijver 
	Georges Chastellain (Brussel, KB Albert I, hss. 7254-7263). Een ander 
	interessegebied voor de Franse lezer was de geestelijke literatuur van de 
	Nederlanden. Een van de vroegst geattesteerde vertalingen van een 
	Middelnederlands werk in het Frans is <i>Die chierheit der gheesteliker brulocht</i> van 
	Jan van Ruusbroec (1293-1381). Deze vertaling van de Brulocht verscheen in 1606 
	in druk te Toulouse, onder de titel<i> L'ornement des nopces spirituelles. Composé 
	par le divin docteur et très excellent contemplateur Jean Rusbroche</i>. De vertaler 
	was een kartuizer uit Parijs. Maar ook in dit geval vond de tekst zijn weg naar het 
	Franse publiek via het Latijn. Aan de basis ervan lag de Latijnse vertaling van de 
	kartuizer Laurentius Surius uit het Sint-Barbaraklooster te Keulen. De 
	belangstelling voor het werk van Ruusbroec dateert overigens van nog vroeger. De 
	kanselier van de Parijse universiteit Johannes Gerson (1363-1429) nam er 
	omstreeks 1400 uitgebreid kennis van toen hem ter ore gekomen was dat het werk 
	in strijd zou zijn met de leerstellingen der Kerk. Gerson las de tekst in de Latijnse 
	vertaling van Willem Jordaens (ca. 1321-1372), een jongere medebroeder van 
	Ruusbroec in Groenendaal. Deze vertaling verscheen in 1512 te Parijs voor het 
	eerst in druk. Het vroegst zelfstandig verschenen werk dat rechtstreeks uit het 
	Middelnederlands werd vertaald, is <i>Ulenspiegel</i>, ‘nouvellement translaté et corrigé 
	de flamant en fr.’. Het boek verscheen in 1532 in druk te Parijs. Vanaf de jaren 
	vijftig van de zestiende eeuw tot het begin van de zeventiende eeuw zou men 
	kunnen spreken van een hausse aan vertalingen van Nederlandse werken. Ze zijn 
	overwegend religieus van karakter, zoals <i>Dat gulde ghebedeboec</i> en <i>'t Bruydegoms 
	mantelken</i>, maar er verschijnen ook boeken van min of meer wetenschappelijke 
	aard, zoals een vertaling van het <i>Cruydeboek</i> van Rembert Dodoens. Ook boeken 
	op het terrein van de zeevaart genieten de belangstelling van de Franstaligen. Er 
	verschijnen onder meer in 1598 vertalingen van Gerrit de Veers <i>Waerachtige 
	beschrijvinghe van drie seylagen</i> en Cornelis Houtmans <i>Journal van de reyse der 
	Hollandtsche schepen ghedaen in Oost Indien</i>. Voorts blijkt het Nederlands 
	intermediair voor een tekst van Italiaanse oorsprong, <i>Instruction pour dresser et 
	tenir comptes, tant pour marchans, receveurs</i> [...]. Dit boek verscheen in 1545 te 
	Antwerpen. Plantijn vestigde daar in 1573 met <i>Le tresor du langage bas-alman, dict 
	vulgairement flamang</i> de aandacht op de volkstaal van de Nederlanden.</td></tr>
	<td><p align="right"><strong>vervolg op volgende pagina</strong></td>
<tr>
    <td><table border="0" cellpadding="0" cellspacing="0" width="100%">
      <tr>
        <td width="13%" align="center"><p align="center"><a href="#Begin"><img
        src="../../images/ButtonT.gif" alt="Begin van de pagina" border="0" width="26" height="26"
        align="left"></a></td>
        <td width="75%" align="center"><hr>
        </td>
        <td width="12%" align="center"><p align="center"><a href="object2b.htm#3"><img
        src="../../images/ButtonR.gif" alt="Verder" align="right" width="26" height="26"
        border="0"></a></td>
      </tr>
    </table>
    </td>
  </tr>
</table>
</body>
</html>
