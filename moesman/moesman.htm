<html>

<head>
<title>De schilder J.H. Moesman en het Arabische schrift</title>
<meta HTTP-EQUIV="Content-Type" CONTENT="text/html; charset=iso-8859-1">
<meta NAME="etcl.editor" CONTENT="Barbara van de Geer">
<meta NAME="etcl.revised" CONTENT="19991215">
<link rel="STYLESHEET" type="text/css" href="../css/style.css">
<link rel="STYLESHEET" type="text/css" href="../css/default.css
"></head>

<!--<link rel="stylesheet" href="http://bc.leidenuniv.nl/inhoudbc.css" type="text/css">-->

<body> 

<!-- link="#003366" vlink="#000000" alink="#003366"
background="../../images/Geelbeig.gif"-->

<table border="0" cellspacing="0" cellpadding="11" width="480">

 <!-- <tr><td class="header" valign="middle" align="center" height="62" bgcolor="#003366"><h4
    class="geel"><a name="Begin"></a>Tentoonstellingen</h4></td></tr>-->

  <tr>
    <td><h4>De schilder J.H. Moesman en het Arabische schrift</h4>
    <p>Materialen uit de collecties van R.E. Kon en Jan Just Witkam </p>
    <p>De schilder J.H. Moesman (1909-1988) is vooral bekend als Nederlands surrealist.
    Verschillende recentelijk gehouden tentoonstellingen (Utrecht, Arnhem) hebben die
    reputatie recht gedaan. Zijn activiteiten op het gebied van de Westerse typografie zijn in
    kleinere kring bekend, en zijn letter &#145;Petronius&#146; is in diverse publicaties en
    drukwerk gebruikt. </p>
    <p>Minder bekend is dat Moesman enige tijd in de 70-er jaren grote belangstelling voor het
    Arabische schrift heeft gehad. In de onlangs verschenen biografie door John Steen (<i>Moesman.
    Monografie/Catalogus van schilderijen en objecten</i>. Zwolle 1998) wordt hieraan voor het
    eerst uitgebreid aandacht besteed. Als kalligraaf was Moesman zeer gecharmeerd van de
    grote mogelijkheden van schoonschrijven in het Arabisch. Hij heeft een speurtocht
    ondernomen naar de duizend jaar oude origines van het huidige Arabische schrift. Hij heeft
    een aanzet gegeven aan de historische beschrijving van de Arabische drukletter en,
    tenslotte, hij heeft zelf een Arabische letter ontworpen, die naar zijn vaste overtuiging
    revolutionair was, want in typografisch opzicht bruikbaarder dan de Arabische letters die
    nu in de Arabische wereld worden gebruikt. In een enkele publicatie is deze Arabische
    letter, de zgn. 'Musahhal' (de &#145;vereenvoudigde&#146;), gebruikt.</p>
    <p>Grondgedachte bij dit ontwerp was voor Moesman dat veel ruimte bespaard, en groter
    leesgemak bereikt kon worden als: <br>
    1. de x-hoogte van de Arabische letter groter gemaakt zou worden, waardoor de letter beter
    en sneller herkenbaar zou worden, en in drukwerk met een kleiner corps volstaan kon
    worden; <br>
    2. de staarten en schachten van de Arabische letter afgenomen zouden worden of minstens
    zeer gereduceerd zouden worden, waardoor de letter met een kleinere interlinie gezet zou
    kunnen worden; en <br>
    3. de letters niet meer cursief, aaneen, geschreven zouden worden, maar los, net als bij
    Latijns schrift, waardoor de meeste van het enorme aantal ligaturen van het huidige
    Arabische drukschrift overbodig zouden worden.</p>
    <p>Om aan voorbeelden te komen voor zijn ontwerpen kwam Moesman geregeld naar Leiden om
    oude kalligrafische en paleografische modellen uit de Oosterse collecties van de
    Universiteitsbibliotheek te bestuderen.</p>
    <p align="right">J.J. Witkam</td>
  </tr>
</table>
</body>
</html>

